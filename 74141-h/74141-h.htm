<!DOCTYPE html>
<html lang="fr">
<head>
  <meta charset="UTF-8">
  <title>L’art de chevalerie selon Vegece | Project Gutenberg</title>
  <link rel="icon" href="images/cover.jpg" type="image/x-cover">
  <style>

p { text-align: justify; line-height: 1.2em; text-indent: 1.5em;
  margin: .3em 0; clear: right; }

h1 { text-align: center; line-height: 1.5em; margin: 1em 0; }
h2 { text-align: center; line-height: 1.5em; margin: 0; }
h3 { text-align: justify; line-height: 1.3em; margin: 3em 0 1.5em 0; clear: right; }

div.c, p.c { text-align: center; text-indent: 0;
  margin: 1em 0; padding-left: 0; }

span.fl { float: right; }

h3 span.fl { padding-bottom: 1.5em; }

.large { font-size: 120%; }

div.flex { display: flex; justify-content: center; }
.poetry { text-align: left; margin: 1em 5% 1em 5%; }
.stanza { margin-top: 1em; }
.verse { padding-left: 3em; text-indent: -3em; }
.i6 { text-indent: 3em; }

hr { width: 20%; margin: 1em 40%; }

sup { font-size: smaller; vertical-align: 40%; line-height: 1em; padding-left: .1em; }

.ebook { display: none; }
.x-ebookmaker .ebook { display: block; }

.trnote { font-family: sans-serif; font-size: 95%; padding: .5em;
  margin: 3em 5% 1em 5%; border: thin dotted; background: #eee; }
.trnote h2 { margin: .5em 0; }

a { text-decoration: none; }

.ugap { margin-top: 1em; }
div.gap, p.gap { margin-top: 2.5em; }
.break, .chapter { margin-top: 4em; }


img { max-width: 100%; }

@media screen {
  body { max-width: 40em; width: 80%; margin: 0 auto; }
  img { max-height: 700px; }
}

.x-ebookmaker .chapter { page-break-before: always; }
.nobreak { page-break-before: avoid; }

  </style>
</head>
<body>
<div style='text-align:center'>*** START OF THE PROJECT GUTENBERG EBOOK 74141 ***</div>
<div class="x-ebookmaker-drop c"><img src="images/cover.jpg" alt="Couverture"></div>
<h1>L’art de chevalerie selon Vegece.</h1>

<div class="chapter"></div>
<h2 class="nobreak" title="La table de ce present livre">&nbsp;</h2>

<p>Cy commence la table de ce
present livre/ nommé Vege[ce] de l’art
de chevalerie/ lequel traicte de la
maniere que princes doibvent tenir
au fait de leurs guerres et batailles.</p>

<p>Et premierement commence le prologue
de l’acteur qui est le
<a href="#l1c1">premier
chapitre</a>.</p>

<p>Comment guerre et bataille emprinse
a juste querelle menee a leur
droit est chose de justice &amp; permise
de dieu.
<span class="fl"><a href="#l1c2">ii. c.</a></span></p>

<p>Comment il ne loist fors aux roys
ou souverains princes emprendre
de leur singuliere auctorité guerre
&amp; batailles contre quelconques.
<span class="fl"><a href="#l1c3">iii. c.</a></span></p>

<p>Comment sont les mouvemens
dont premierement sourdent guerres
et batailles.
<span class="fl"><a href="#l1c4">iiii. c.</a></span></p>

<p>Comment des considerations ou
regard que le roy ou prince doibt
avoir au fait d’entreprendre guerre/
&amp; les manieres qu’il doibt tenir
ainçoys qu’il delivre guerre.
<span class="fl"><a href="#l1c5">v. c.</a></span></p>

<p>Cy devise comment il n’est pas expedient
que le roy ou souverain prince
viengne en bataille pour les perilz
d’adverse fortune.
<span class="fl"><a href="#l1c6">vi. c.</a></span></p>

<p>Cy devise quel connestable doibt
estre esleu pour estre maistre de la
chevalerie du roy ou prince &amp; les
conditions qu’il doibt avoir.
<span class="fl"><a href="#l1c7">vii. chapitre.</a></span></p>

<p>Cy alleguent au propos de l’excercite
d’armes aucuns acteurs qui
de ce ont parlé &amp; les manieres que
tenoient les vaillans conquereurs
qui avoient renommee en armes.
<span class="fl"><a href="#l1c8">viii. c.</a></span></p>

<p>Cy devise les manieres que tenoient
les haulx &amp; nobles chevalereux
duitz a duire &amp; enseigner leurs
enfans en la doctrine des armes.
<span class="fl"><a href="#l1c9">ix. c.</a></span></p>

<p>Cy devise encore de ce mesmes &amp;
les choses en quoy ilz enseignent
les enfans du peuple.
<span class="fl"><a href="#l1c10">x. c.</a></span></p>

<p>Cy devise les proprietés que doivent
avoir gens d’armes/ &amp; en quoy
ilz doibvent estre eduitz &amp; enseignés.
<span class="fl"><a href="#l1c11">xi. c.</a></span></p>

<p>Cy commence a parler des manieres
qui au connestable appartiennent
ou au capitaine tenir son office
en l’excersant.
<span class="fl"><a href="#l1c12">xii. cha.</a></span></p>

<p>Cy devise la maniere qui affiert
a tenir au connestable ou capitaine
en son office ou fait desloger son
ost selon que dient les livres d’armes.
<span class="fl"><a href="#l1c13">xiii. c.</a></span></p>

<p>Encore de ce mesme parle cy ensuivant
comme vous orrez.
<span class="fl"><a href="#l1c14">xiiii. c.</a></span></p>

<p>Cy devise le soing que le capitaine
doibt avoir a prendre garde sur
son ost.
<span class="fl"><a href="#l1c15">xv. c.</a></span></p>

<p>Cy devise la maniere que le capitaine
doibt tenir au desloger d’une
place/ &amp; par les chemins ou il
maine son ost.
<span class="fl"><a href="#l1c16">xvi. c.</a></span></p>

<p>Cy parle de passer ost par fleuves
ou par grans rivieres.
<span class="fl"><a href="#l1c17">xvii. c.</a></span></p>

<p>Cy devise les manieres qui affierent
a capitaine d’ost a tenir au temps
qu’il espoire avoir prochaine bataille.
<span class="fl"><a href="#l1c18">xviii. c.</a></span></p>

<p>Cy devise les manieres que le capitaine
doibt tenir se il advient qu’il
se vueille partir du champ sans
attendre ne donner la bataille.
<span class="fl"><a href="#l1c19">xix. c.</a></span></p>

<p>Cy devise se le capitaine d’ost chiet
en traictié de paix ou de treves avecques
ses adversaires ou ennemis/
&amp; comment il se peust preserver
et garder des merveilleux et
tresgrans perilz ausquelz il peut
estre deceu.
<span class="fl"><a href="#l1c20">xx. c.</a></span></p>

<p>Cy devise les manieres que le capitaine
d’ost doibt tenir le jour qu’il
espoire pour certain avoir bataille.
<span class="fl"><a href="#l1c21">xxi. cha.</a></span></p>

<p>Cy devise la maniere de prendre
avantaige du champ selon vegece.
<span class="fl"><a href="#l1c22">xxii. cha.</a></span></p>

<p>Cy devise en bref la maniere selon
l’usaige du temps pour arrenger
ost en champ pour combatre.
<span class="fl"><a href="#l1c23">xxiii. c.</a></span></p>

<p>Cy devise selon vegece &amp; les anciens
l’ordre de arrenger bataille.
<span class="fl"><a href="#l1c24">xxiiii. c.</a></span></p>

<p>Cy devise selon vegece de vii. manieres
d’arrenger ost &amp; de combatre.
<span class="fl"><a href="#l1c25">xxv. c</a></span></p>

<p>Cy parle encore de mesmes propos
en poursuivant sa matiere du precedent
chapitre.
<span class="fl"><a href="#l1c26">xxvi. c</a></span></p>

<p>Cy devise l’ordre &amp; la maniere
que le capitaine doibt tenir quant
bonnes fortunes sont pour luy
de la bataille.
<span class="fl"><a href="#l1c27">xxvii. c.</a></span></p>

<p>Cy devise l’ordre et la maniere que
le capitaine doibt tenir quant la
fortune de la bataille luy vient
contraire.
<span class="fl"><a href="#l1c28">xxviii. c.</a></span></p>

<p>Cy recapitule en bref aucunes
choses des ordres devant dictes.
<span class="fl"><a href="#l1c29">xxix. c</a></span></p>

<p class="ugap">A tant fine la premiere partie de
ce livre/ &amp; en apres commence la seconde
ou il parle de cautelles d’armes.</p>

<p class="ugap">Cy commence le premier chapitre
de la seconde partie de ce present
livre auquel parle de Scipion
l’affrican.
<span class="fl"><a href="#l2c1">i. c</a></span></p>

<p>Cy parle du duc Marius de certorius/
de duelius/ &amp; de periclés.
<span class="fl"><a href="#l2c2">ii. c.</a></span></p>

<p>Cy parle de la cité de voiaux de
hanibal et de denis le tirant.
<span class="fl"><a href="#l2c3">iii. chapitre.</a></span></p>

<p>Cy devise de ung homme nommé
amulcar de Alixandre de Leptenes
et de hanibal.
<span class="fl"><a href="#l2c4">iiii. c.</a></span></p>

<p>Cy devise de menole de scipion de
certorius de hanibal Et puis apres
du fort lantalus.
<span class="fl"><a href="#l2c5">v. chapitre</a></span></p>

<p>Cy devise des rommains de fulvius
nobilius de pemmadas de
fabius maximus/ &amp; de scipion l’affriquant
de certorius &amp; de pemmadas.
<span class="fl"><a href="#l2c6">vi. chapitre</a></span></p>

<p>La seconde partie du livre de frontin
parle des lacedemoniens de
Julius cesar de papirius cursor &amp;
de pompee.
<span class="fl"><a href="#l2c7">vii. cha</a></span></p>

<p>Cy parle de Alixandre le grant
de cesar augustus &amp; de crates duc
d’athenes.
<span class="fl"><a href="#l2c8">viii. cha.</a></span></p>

<p>Au troisiesme livre de frontin est
contenu de lismacus roy de macedonne
de fabius maximus de denis
le tirant de Alixandre &amp; de epiages.
<span class="fl"><a href="#l2c9">ix. chapitre.</a></span></p>

<p>Cy devise de amulcar duc de cartaige
de haymo l’empereur d’auffrique/
de hanibal &amp; de valesius.
<span class="fl"><a href="#l2c10">x. chapitre.</a></span></p>

<p>Frontin en son quart livre parle de cesar
de domicius/ de emulius/ de scipion
l’affriquan/ de vaius &amp; de scipion.
<span class="fl"><a href="#l2c11">xi. chapitre</a></span></p>

<p>Au livre de valere est contenu de
hanibal/ de ung roy de grece/ de
ung aultre semblable cas des rommains
qui eurent a faire de saudoyers.
<span class="fl"><a href="#l2c12">xii. cha.</a></span></p>

<p>Cy s’ensuyt aucunes cautelles des
rommains assegez de rommains
en ont de quintus mellus de ung
roy de cecille et de hanibal.
<span class="fl"><a href="#l2c13">xiii. chapitre.</a></span></p>

<p>Cy commence a parler du fait de
combatre villes chasteaux/ mais
premierement parle de les edifier.
<span class="fl"><a href="#l2c14">xiiii. chapitre</a></span></p>

<p>Cy devise se les garnisons qui appartiennent
a villes chasteaux
ou forteresses en temps de guerres.
<span class="fl"><a href="#l2c15">xv. chapitre</a></span></p>

<p>Cy parle de ce qu’il convient en
particulier a garnir forteresses tant
de vivres comme d’abillemens de
guerre.
<span class="fl"><a href="#l2c16">xvi. cha.</a></span></p>

<p>Comment forteresses doibvent
estre pourveues de doulce eaue selon
vegece.
<span class="fl"><a href="#l2c17">xvii. cha.</a></span></p>

<p>Cy dit qu’il convient que en garnison
soit de ville ou forteresse soient
mis loyaux gens &amp; donnent de
ce exemple.
<span class="fl"><a href="#l2c18">xviii. cha.</a></span></p>

<p>Cy parle encore de mettre loyaux
&amp; vaillans gens en villes &amp; chasteaux/
et en donne ung tresgrant
exemple.
<span class="fl"><a href="#l2c19">xix. chapitre.</a></span></p>

<p>Cy commence a parler de mettre
siege &amp; assaillir forteresse selon vegece.
<span class="fl"><a href="#l2c20">xx. chapitre.</a></span></p>

<p>Cy commence une ordonnance de
mettre siege &amp; ce qu’il luy convient
pour assaillir forte place selon le
temps present.
<span class="fl"><a href="#l2c21">xxi. c.</a></span></p>

<p>Cy devise quelles choses affierent
en particulier aux canons &amp; bombardes.
<span class="fl"><a href="#l2c22">xxii. chapitre.</a></span></p>

<p>L’espesseur du boys desditz engins.
<span class="fl"><a href="#l2c23">xxiii. chapitre.</a></span></p>

<p>Cy devise en quelle forest doivent
estre prins lesditz boys.
<span class="fl"><a href="#l2c24">xxiiii. c.</a></span></p>

<p>Cy devise les habillemens pour
les engins.
<span class="fl"><a href="#l2c25">xxv. chapitre.</a></span></p>

<p>S’ensuyt les habillemens du trait.
<span class="fl"><a href="#l2c26">xxvi. chapitre.</a></span></p>

<p>S’ensuyt aultres habillemens.
<span class="fl"><a href="#l2c27">xxvii. cha.</a></span></p>

<p>S’ensuivent les pierres des canons.
<span class="fl"><a href="#l2c28">xxviii. chapitre.</a></span></p>

<p>S’ensuyt les menuz habillemens
pour assaillir par miner qui sont
necessaires.
<span class="fl"><a href="#l2c29">xxix. chapitre.</a></span></p>

<p>S’ensuyt le boys quarré qui seroit
ordonné pour faire ce qui s’ensuyt.
<span class="fl"><a href="#l2c30">xxx. cha.</a></span></p>

<p>S’ensuivent les ouvriers necessaires
pour lesditz habillemens.
<span class="fl"><a href="#l2c31">xxxi. chapitre.</a></span></p>

<p>Cy devise comment les vivres/
&amp; habillemens seront conduitz et
gardés les passages.
<span class="fl"><a href="#l2c32">xxxii. c.</a></span></p>

<p>Cy devise d’autres establissemens.
<span class="fl"><a href="#l2c33">xxxiii. chapitre.</a></span></p>

<p>De empescher le port des ennemys.
<span class="fl"><a href="#l2c34">xxxiiii. cha.</a></span></p>

<p>Cy devise les engins convenables
que vegece devise en fait d’assault.
<span class="fl"><a href="#l2c35">xxxv. cha.</a></span></p>

<p>Cy commence a parler de deffendre
chasteaux &amp; villes selon vegece
et sa doctrine.
<span class="fl"><a href="#l2c36">xxxvi. c.</a></span></p>

<p>Cy devise les remedez contre lesditz
engins.
<span class="fl"><a href="#l2c37">xxxvii. c.</a></span></p>

<p>Remedes convenables contre la
mine.
<span class="fl"><a href="#l2c38">xxxviii. cha.</a></span></p>

<p>Cy commence a parler des batailles
qui se font par mer.
<span class="fl"><a href="#l2c39">xxxix. c.</a></span></p>

<p>Cy devise se les combateurs par
mer doibvent avoir garnisons lesquelles
garnisons luy affierent &amp;
par especial a gens allans en armes
sur mer.
<span class="fl"><a href="#l2c40">xl. c.</a></span></p>

<p class="ugap">Cy fine la seconde partie de ce present
livre.</p>

<p class="ugap">Cy apres s’ensuyt la tierce de
ce present traicté/ laquelle parle
des droitz d’armes selon les loix &amp;
droit escript Et devise le premier
chapitre par quel moyen l’acteur
adjousta a ce livre ce qui est dit en
droit des faitz d’armes.
<span class="fl"><a href="#l3c1">i. c.</a></span></p>

<p>L’acteur demande &amp; le maistre respond
se l’empereur peut mouvoir
guerre au pape.
<span class="fl"><a href="#l3c2">ii. c.</a></span></p>

<p>Cy fait mencion se le pape peut
mener guerre a l’empereur.
<span class="fl"><a href="#l3c3">iii. chapitre.</a></span></p>

<p>Cy fait mencion de la puissance
&amp; auctorité du capitaine de la chevalerie
du prince selon droit Et
pour quelz cas les gens d’armes
pevent se encourir crisme capital.
<span class="fl"><a href="#l3c4">iiii. chapitre.</a></span></p>

<p>Cy fait mencion se le vasal est tenu
selon droit d’aller en la guerre
de son seigneur a ses despens.
<span class="fl"><a href="#l3c5">v. chapitre.</a></span></p>

<p>Cy fait mencion se les feaux sont
plus tenus de aider au prince souverain
que a leur seigneur naturel.
<span class="fl"><a href="#l3c6">vi. chapitre.</a></span></p>

<p>Cy fait mencion se ung gentil homme
tient deux fiefz de deux seigneurs
lesquelz guerroient l’un l’autre
auquel il doibt ayder. Item
se en toutes guerres selon droit pevent
aller tous sauldoyers &amp; devise
cy endroit le peril en quoy l’omme
d’armes se met d’aller en guerre
injuste/ &amp; de faire en armes autrement
que droit de guerre requiert.
<span class="fl"><a href="#l3c7">vii. chapitre.</a></span></p>

<p>Cy devise de droit de pays de saudees
&amp; de gaiges aux gens d’armes.
<span class="fl"><a href="#l3c8">viii. chapitre.</a></span></p>

<p>Cy devise se ung capitaine de certain
nombre de gens d’armes les
peust bien transmuer a sa voulenté
puis qu’ilz sont retenus a gens
d’armes.
<span class="fl"><a href="#l3c9">ix. chapitre.</a></span></p>

<p>Cy devise se ung seigneur envoye
ung homme d’armes pour garnison
d’aucune scienne forteresse sans
ce que aucuns gaiges luy soient
promis &amp; il advient que en chemin
soit destroussé Auquel des deux
peut demander ces interestz ou au
seigneur qui l’envoye ou a celluy
qui destroussé l’a. Item se ung
homme d’armes est venu servir
ung seigneur en sa guerre sans
convenance de gaiges se le seigneur
est tenu de le payer.
<span class="fl"><a href="#l3c10">x. c.</a></span></p>

<p>Cy devise se ung roy envoye secours
a ung aultre roy sans luy
avoir requis se il seroit tenu de le
payer/ &amp; semblablement a une vesve
a laquelle par courtoisie aucun
auroit aydé.
<span class="fl"><a href="#l3c11">xi. chapitre.</a></span></p>

<p>Cy devise se ung roy a guerre a
ung aultre luy vueille aller courir
sus a grant ost se les seigneurs
par ou il doibt passer luy pevent
par droit calenger le passage posé
que mal n’y face ne vivres n’y prengne
fors que pour l’argent.
<span class="fl"><a href="#l3c12">xii. c.</a></span></p>

<p>Cy devise se ung homme avoit
esté navré de ung aultre/ Lequel
apres le coup s’en fust fouy le poursuivist
&amp; le navrast se la justice le
vouldroit pugnir.
<span class="fl"><a href="#l3c13">xiii. c.</a></span></p>

<p>Cy fait mencion se ung homme
d’armes emprunte harnoys &amp; chevaulx
et il les pert se rendre les
doibt.
<span class="fl"><a href="#l3c14">xiiii. chapitre.</a></span></p>

<p>Cy devise se cautelles &amp; subtilités
d’armes sont justes a faire.
<span class="fl"><a href="#l3c15">xv. chapitre.</a></span></p>

<p>Cy devise se ung homme d’armes
estant a gaiges estoit destroussé
en quelque chemin s’il pourroit demander
par droit au seigneur de
par qui il a esté envoyé ses dommaiges.
<span class="fl"><a href="#l3c16">xvi. chapitre.</a></span></p>

<p>Cy devise se gens d’armes venans
a l’aide d’aucun prince s’ilz
pevent prendre vivres a eulx necessaires
au moins de grief que faire
se pourroit sur les laboureurs
ainçoys qu’ilz peussent estre armez
au pays dudit prince.
<span class="fl"><a href="#l3c17">xvii. chapitre.</a></span></p>

<p>Cy devise sy loist aux gens d’armes
quant ilz sont bien payés de
prendre vivres sur le pays.
<span class="fl"><a href="#l3c18">xviii. chapitre.</a></span></p>

<p>Cy devise que on doibt faire des
proyes et choses qui sont prinses
en armes.
<span class="fl"><a href="#l3c19">xix. cha.</a></span></p>

<p>Cy commence a parler de prisonniers
de guerre Et devise comment
puissant homme prins en guerre
doit estre rendu au prince &amp; aussy
comment non.
<span class="fl"><a href="#l3c20">xx. cha.</a></span></p>

<p>Cy devise se on doibt faire mourir
ung capitaine d’ost ou aultre
grant homme d’armes en fait de
guerre &amp; s’il doibt estre au prince &amp;
se c’est chose de droit de faire paier
a ung homme raençon pour sa delivrance.
<span class="fl"><a href="#l3c21">xxi. chapitre.</a></span></p>

<p>Cy devise se c’est chose de droit de
prendre sur terre d’ennemys les simples
laboureurs qui ne se meslent
de la guerre.
<span class="fl"><a href="#l3c22">xxii. cha.</a></span></p>

<p>Cy devise se ung estudiant angloys
estoit aux escolles a paris
trouvé ou semblablement d’autre
terre aux françoys ennemye s’il pourroit
estre prins a raençon.
<span class="fl"><a href="#l3c23">xxiii. c.</a></span></p>

<p>Cy devise se ung grant seigneur
d’angleterre capitaine de guerre posé
qu’il fust trouvé seul en une forest/
auquel lieu luy tout hors du
sens s’en fuist/ se on le peut prendre
&amp; mettre en prison.
<span class="fl"><a href="#l3c24">xxiiii. c.</a></span></p>

<p>Cy devise que s’il advenoit que sur les
frontieres fust prins aucun homme
angloys bourgoys qui oncques en
sa vie de la guerre ne se mesla se
par droit tel homme doibt payer
raençon &amp; semblablement de ung
petit enfant &amp; aussy de ung aveugle.
<span class="fl"><a href="#l3c25">xxv. cha.</a></span></p>

<p>Cy devise se le cas advenoit que
aucuns embassadeurs venissent
vers le roy de france et en passant
parmy Bordeaux eussent prins
aucuns fardages chevaux &amp; charroy
a loyer des angloys pourroient
icelles choses pardeça arrester et
prendre/ &amp; se ung homme d’eglise
angloys pourroit en france estre
mys a raençon.
<span class="fl"><a href="#l3c26">xxvi. c.</a></span></p>

<p>Cy devise se ung gentil homme
prisonnier de guerre doibt mieux
aimer a mourir que faulser son serment.
<span class="fl"><a href="#l3c27">xxvii. c.</a></span></p>

<p>Cy devise se ung gentil homme
prisonnier de guerre/ doibt mieulx
aimer a mourir que briser son
serment.
<span class="fl"><a href="#l3c28">xxviii. c</a></span></p>

<p class="ugap">Cy fine la tierce partie de ce livre/
&amp; commence la quarte et derniere
partie/ laquelle parle de droit
d’armes en fait de saufconduit de
treve/ de marque/ &amp; de champ de
bataille.</p>

<p class="ugap">Au premier chapitre demande
le disciple au maistre se ung seigneur
envoye saufconduit a ung
aultre son ennemy chevalier baron
ou qui qu’il soit et que audit saufconduit
ne ait si non contenu de
sauf venir s’il peut bien par celle
cautelle l’arrester selon droit au
partir.
<span class="fl"><a href="#l4c1">i. c.</a></span></p>

<p>Cy devise se ung chevalier ou autre
gentil homme avoit saufconduit
luy diziesme/ s’il pourroit par
droit mener avecques lui ung seigneur
au lieu de l’ung des dix sur
la terre des ennemys/ &amp; se ung capitaine
de petite quantité de gens
d’armes peut donner saufconduit
a plus grant &amp; plus puissant que
soy.
<span class="fl"><a href="#l4c2">ii. c.</a></span></p>

<p>Comment l’acteur esmerveille veu
la petite foy qui au monde court
comment personne se ose fier en ses
saufconduitz Et puis demande
s’il advient aucunement que aucun roy
ou prince crestien donne saufconduit
a ung sarrazin se les aultres crestiens
par ou il passe le doibvent
tenir.
<span class="fl"><a href="#l4c3">iii. c.</a></span></p>

<p>Cy devise se durant treves entre
guerroieurs on peut par droit prendre
en aucune maniere chose qui
soit l’une partie/ et se l’une partie
enfraint les treves se l’autre partie
est tenue de les tenir.
<span class="fl"><a href="#l4c4">iiii. c</a></span></p>

<p>Cy parle d’une maniere de guerre
laquelle s’appelle marque/ et se
telle maniere de guerre est juste.
<span class="fl"><a href="#l4c5">v<sup>e</sup>. cha.</a></span></p>

<p>Cy devise se tous seigneurs pevent
donner marque/ se le roy la peut
donner pour ung estrangier qui
son cytoien soit fait/ et apres se escoliers
estudians pourroient estre a
celle cause empeschez.
<span class="fl"><a href="#l4c6">vi. c.</a></span></p>

<p>Cy fait mencion se c’est chose juste
et selon droit que ung homme doive
prouver par son corps contre
une aultre chose qui soit incongneue
et secrete.
<span class="fl"><a href="#l4c7">vii. c.</a></span></p>

<p>Cy devise se tout homme peut donner
gaige de bataille.
<span class="fl"><a href="#l4c8">viii. c.</a></span></p>

<p>Cy devise les cas par lesquelz on
peut donner gaige de bataille.
<span class="fl"><a href="#l4c9">ix. c.</a></span></p>

<p>Cy devise comment champ de bataille
monte et represente aucunement
fait et proces de pledoierie
et se c’est droit que a l’entree les champions
facent serment.
<span class="fl"><a href="#l4c10">x<sup>e</sup>. c.</a></span></p>

<p>Cy devise s’il advient que l’un des
champions perde en soy combatant
aulcune de ses armes soit espee
ou aultre baston se par droit
on luy debveroit rendre/ et lequel
doibt envaÿr l’autre. Item se
le roy pardonnoit au vaincu se l’autre
luy pourroit demander ses despens/
et s’il est ainsy que ung homme
soit trouvé a tort accusé.
<span class="fl"><a href="#l4c11">xi. c.</a></span></p>

<p>Cy demande se ung homme estoit
pugni en champ de bataille d’aucun
meffait se justice a plus que
veoir sur luy d’icelle cause.
<span class="fl"><a href="#l4c12">xii. c.</a></span></p>

<p>Cy devise les choses en quoy
le roy ou prince doit avoir regard
ains qu’il juge champ de bataille
Et comment on doibt donner conseil
a ceulx qui combatre se doibvent.
<span class="fl"><a href="#l4c13">xiii. chapitre.</a></span></p>

<p>Cy demande se bataille peut
faire selon droit a jour de feste Et
se on tient en droit que homme en
armes se puisse sauver/ &amp; se clercs
pevent ne doibvent de droit aller
en bataille ne excerser armes.
<span class="fl"><a href="#l4c14">xiiii. chapitre.</a></span></p>

<p>Cy commence a parler de fait
d’armoierie se chascun peut bien prendre
telles armes qui luy plaist.
<span class="fl"><a href="#l4c15">xv. chapitre.</a></span></p>

<p>Cy devise en quelle maniere
ung gentil homme peut calenger
les armes d’ung aultre.
<span class="fl"><a href="#l4c16">xvi. c.</a></span></p>

<p>D’armes et penonceaux &amp; des
couleurs plus [nobles] d’armoyerie.
<span class="fl"><a href="#l4c17">xvii. chapitre.</a></span></p>

<p class="gap">Cy fine la table de l’art
de chevalerie selon Vegece.</p>

<div class="chapter"></div>

<div class="c"><img src="images/illu1.jpg" alt="Illustration"></div>
<h2 class="nobreak" title="i. Comment princes se doivent tenir ou fait de leurs guerres">&nbsp;</h2>




<p>Cy apres s’ensuit le livre des
fais d’armes et de chevalerie Lequel
est divisé en quatre parties. La premiere
desquelles parle de la maniere
que princes se doivent tenir ou fait de
leurs guerres et batailles selon l’ordre
des livres ditz et escrips des nobles
conquerans du monde.</p>




<h3 id="l1c1" title="i. Prologue de l’acteur">Et
premierement commence
le prologue de l’acteur qui est le
premier chappitre.</h3>


<p>Pource que hardement
est tant necessaire a haultes
choses emprendre que
sans luy jamais emprinses
ne se feroient. Icellui m’est convenable
a ceste presente euvre mectre
sus Autrement veu la petitesse de
ma personne que je non digne de traicter
de si eslevee matiere. ne l’osasse
seulement pencer. mais Senecque dit
ne te chault qui le die mais que les
parolles soient bonnes. Parquoy
combien que hardiesse se face a blasmer
quant elle est folle. moy nonmie
par arrogance ou folle presumcion
mais admonesté de vraie affection
et bon desir du bien des nobles hommes
en l’office d’armes suis ennorté
apres mes autres euvres passees
Sicomme cellui qui ja a basti plusieurs
fors ediffices est plus hardy de
edifier ung chatel ou quelque fortresse
quant il se sent garny de convenablez
estoffes a ce necessaires d’entreprendre
a parler en ce present livre du treshonneste
office d’armes et de chevalerie
tant es choses qui y sont necessaires
Comme es drois qui leur sont
pertinens Si que les declarent les
loix et divers acteurs. Ainsy au propos
j’ay assemblé les matieres &amp; cueilly
en plusieurs livres pour produire
a mon intencion en ce present volume.
Mais comme il affiert ceste
matiere estre plus excercitee par fait
de diligence &amp; sens que subtilité de
paroles polies. Et ausi consideré
que les expers en l’art de chevalerie
ne sont communement clers ne instruictz
en science de langage Je entens
a traicter au plus plain et entendible
langaige que je pourray A celle
fin que la doctrine donne par plusieurs
acteurs que a l’ayde de dieu
propose en ce present livre declairer
puist estre a tous clers et entendible.</p>

<div class="chapter"></div>

<h3 id="l1c2" title="ii. Comment guerre emprinse a juste querelle est permise">Cy
fait mencion comment guerre
&amp; bataille emprinse a juste querelle
&amp; menees a leur droit est
chose de justice &amp; permise de dieu.</h3>


<p>Cathon le vaillant combatant
par la force duquel
et vertu d’armes
les Romains eurent
plusieurs belles victoires et qui
oncques en bataille ne fut desconfi
dist que plus doit autre prouffite a
la chose publicque l’escripture des
Rigles enseignemens et discipline
d’armes qu’il avoit composee et en fait
livres que en chose qu’il eust oncques
faicte de son corps Car dist il tout
ce que homme y peut faire ne dire ne dure
que ung age mais ce qui est escript dure
au prouffit commun a tousjours
dont innumerables hommes en peuvent
mieulz valoir si est doncques
par ceste raison assez notoire que ce n’est
mie de petit prouffit de en escripre
et d’en faire livre mais affin que ceste presente
euvre par aucuns envieux en aucun
temps ne puist estre reproché que
en la mectant sus l’occupacion dit autre
vacque ait esté perte de temps
sicomme de traicter chose non licite Premierement
est assavoir se guerres et
batailles chevalerie et fais d’armes
de quoy esperons a parler est chose
juste ou non juste. Car comme en
excerçant armes soient fais plusieurs
gens maulz extorcions &amp; griefz sicomme
ochisions rapines et efforcemens
bouter feu et plusieurs maulz
infinies pourroit sembler a aucune que
guerres et batailles feussent chose
excommuniee et non deue. Et pource
a respondre a ceste question est assavoir
qu’il appert manifestement que
guerres emprises a juste cause sont
permises de dieu sicomme nous en avons
preuve en la saincte escripture
en plusieurs lieux. Comment
nostre seigneur mesmement disoit aux
capitenes des ostz ce qu’il devoient
faire contre leurs ennemis sicomme
il est escript d’un qui s’appelloit jhesus
auquel il dist qu’il s’ordonnast
en bataille contre ses ennemis
et feist une embusche pour les
mieulz vaincre et d’autrez semblement
est recité. Et mesmement dist
dieu en la saincte escriture qu’il est
sire et gouvarneur des ostz et des
batailles. Guerre et bataille qui
est faicte a juste querelle n’est aultre
chose que droicte execucion de justice
pour rendre le droit divin et senblenment
les loix ordonnes des gens
pour contrister aux arrogans et
malfaicteurs Et quant aux maulz
qui y sont fais aultre droit de
guerre sicomme autres acteurs le dient.
Ce ne vient pas par droit de
guerre ains par mauvaistie de gens
qui mal en usent ainsi que je espoir
a l’ayde de dieu toucher cy apres ou
il eschera ou je parferay des choses
limitees selon les loix et droit escrit
en l’excercite des armes.</p>

<div class="chapter"></div>

<h3 id="l1c3" title="iii. Comment il ne loist fors aulx roix emprendre guerre">Cy
devise comment il ne loist
fors aulx roix ou souverains
princes emprendre de leur singuliere
auctorité guerre et batailles contre quelconques.
<span class="fl">iii. chappitre.</span></h3>


<p>Or avons doncques regardé
et touché oudit second chapitre
brefment comment guerres
et batailles a bon droit emprinses
est chose juste Si est a regarder puis
qu’elles sont de droit et il appartient
a tout homme faire justice et
droicte euvre se il loist a checune personne
enprendre guerre pour garder
son droit Car il sembleroit par icelle
raisons que sans mesprendre tout
homme faire le peut. Mais pour la
verité declairer a ceulx qui en ce point
porroient errer Est assavoir que
sans faire doubte selon la determinacions
du droit et des loix a nul n’apartient
bataille ne guerre emprendre
pour quelconque cause se ce n’est
aux princes souverains sicomme empereurs
roix ducs &amp; seigneurs terriens
le quelz soient mesmement chiefz principaulz
de juridictions temporeles
Ne a baron quelconque ne a autre
tant soit grent ne appartient sans
licence et voulenté de son souverain
seigneur Et que ceste loy soit de droit
la manifeste raison le demonstre assés.
Car se autrement estoit de quoy
doncques servirroint princes souverains
qui pour autre chose ne furent
establis que pour faire droit a ung
checun de leurs subgectz qui oppressez
seroient par aucunes extortions
et de les defendre et garder ainsi
que le bon pasteur qui expose sa vie
pour ses aulles Et pour ce doit fuyr
le subgect au segneur comme a son
reffuge quant aucun grief lui est fait
Et le bon seigneur prendra les armes
pour lui se besoing est C’est a
dire lui aydera de sa puissance a garder
son bon droit soit par voye de justice
ou par execucion d’armes.</p>

<div class="chapter"></div>

<h3 id="l1c4" title="iiii. Des mouvemens dont sourdent guerres et batailles">Cy
devise quelz sont les
mouvemens dont premierement
sourdent guerres et batailles.
<span class="fl">iiii chapitre.</span></h3>


<p>Doncques appartient il
seulement aux souverains
princes d’emprendre
guerres et batailles Or est a regardes
pour quelles cases selon droit
doivent estre emprinses &amp; maintenues
Et en ceste chose bien advisé me semble
que communement cinq mouvemens
y a principaulz sur quoy elles sont
fondees dont les trois sont de droit
et les aultres de voulunté Le premier
de droit pourquoy doivent estre guerres
emprinses et maintenus est pour
soustenir droit et justice.</p>

<p>Le second est pour contrestre aux
mauvais qui veulent fouler grever
et oppresser la contree la paix et le
peuple. Le tiers est pour recouvrer
terres seigneuries et autre choses
par autruy ravies et usurpees a injuste
cause qui au prince ou au prouffit
et utilité du pays ou de subgetz
deussent appartenir Item des deux
de voulunté. L’un est pour cause de
vengance pour aucun gref receu
d’autruy. L’autre est pour conquerir
terres et seigneuries estranges
mais pour les plus particulierement
declairer nous dirons ainsi
Premierement et par especial le premier
des trois qui est de justice on
doit savoir qu’il y a trois causes principalz
par lesquelles loist au roy
ou prince emprendren ou maintenir
guerres et batailles.</p>

<p>La premier
est pour porter et soustenir l’eglise
et son patrimonne. Contre
tout homme qui la vouldroit fouler
comme tous princes christiens y
sont tenus.</p>

<p>La dussiemes pour
son vassal s’il l’en requirt et prie/ ou
cas qu’il ait bonne et juste querrelle/
et que le prince se soit avant bien
et deuement emforcé de mectre accord
entre les parties en laquelle chose
l’adversaire soit trouvé de tractable.</p>

<p>La tresieme est que le prince
peut justement s’il lui plaist aider a
tout prince baron ou autre son alyé
ou amy ou a quelconque contree ou
pays s’il en est requis en cas que la
querrelle soit juste. Et en ce point
sont comprinses femmes vesves orphenins
et tout ceulz qui necessité en
pourroient avoir de quelque part
qu’il soient foulez a tort d’autruy
puissance. A ceste cause et semblement
pour les autres dessuis ditz
mouvemens. C’est assavoir l’un
pour vengance de acun gref receu
par puissance d’autruy.</p>

<p>L’autre
pour acquirir estranges terres sans
avoir autre tiltre que de conquereurs
Comme alaxandre les romains
et autres soient moult loeyes
tiltres de chevalerie et semblablement
ceulz qui grandemant se sont
vengez de leurs ennemis ou que
bien soit ou mal et quoy que communement
on le face Je ne treuve pas
en la loy divine ne en autre escripture
que pour ces deux cas seulement
sans autre. Loist emprendre
sur pays christien guerre ne bataille
mais il dist encore bien. Car selon
la loy de dieu n’appartient pas
a homme seulement prendre ne riens
usurper de l’autruy ne de conveicter
Et senblablement sont reservees
a dieu les vengances et n’appartient
pas a homme de les faire mais
pour plus plainement declarer sur
ce pas et respondre aux questions
qui y pourroient estre menees Chose
est vraye qu’il loist au prince garder
a soy mesme la pareil droit que a autruy
feroit. Et pour ce que fera le
juste prince soy sentant injurié par
autruy puissance s’en doit il doncques
pour obeyr rapporter a la divine
loy. Nennul car elle ne deffend
pas justice ains commande qu’elle
soit faicte et veult et requirt de meffait
pugnicion. Et pour ce affin
qu’il euvre tiendra justement
celle voye il assenblera grant conseil
des sages en son parlement ou
en cellui de son souverain s’il est subgectz
Et ne assemblera pas seullement
ceulz de son pays afin que dehors
en soit toute soupecion de faveur.
mais aussi de pays estranges
qu’on sache non adherens a nulle
partie tant anciens nobles comme
juristes et autresz presens iceulz proposeras
ou feras proposer tout au
vray et sans paliacion Car autrement
dieu ne te peut aider a conseiller.
Tout tel droit et tel tort qu’il
peut et en concluant que de tout se
veult rapporter et tenir a la determinacion
de droit a bref dire par ces
poins ceste chose mise en droit bien
veue &amp; bien dispute telment qu’il appere
par vray jugement qu’il ait juste cause
Adont fera sommer son adversaire
pour avoir de lui restitution et admende
des injures et tors faiyz par
lui receuz. Dont s’il advient que ledit
adversaire baille deffences et
contredire vouldra qu’il soit entirement
oye sans faveur a soy quelconques
ne propre voulunté ne hayneux
courage. Ces choses et ce
qu’il y appartient deuement ou cas
que le dit adversaire seroit trouvé
reffusant de venir en droit le juste
prince peut seurement entreprendre
guerre la quelle ne doit pas estre appellé
vengance mais pure execucions
de droicture justice.</p>

<div class="chapter"></div>

<h3 id="l1c5" title="v. Des consideracions a avoir ou fait d’entreprendre guerre">Cy
fait mencion des consideracions
ou regard que le roy
ou prince doit avoir ou fait d’entreprendre
guerre et les manieres
qu’il doit tenir ainçois qu’il
delivre guerre.</h3>


<p>Puis qu’il est ainsi que
au prince loist entreprendre
guerres et batailles
et les maintenir
pour les causes dessus dites Et
comme ce soient choses grandes et
pesantes comme selles qui principalement
touchent la vie le sang
l’onneur et la chevance d’infinis hommes/
sans lesquelles avant toute
euvre ne doivent estre guerres emprinses
ne pour legiers movemens
ne vouluntés Et que l’on doive redoubter
a emprendre novelles guerres
mes[me]ment a moindre de soy avons
assés exemples.</p>

<p>O comment eust pensé la puissance
d’auffricque ne l’orguilleuse cité
de cartage qui chief en estoit et les
espaignotz ne le trespuissant roy anthiocus
seigneur d’une grant partie
d’orient qui tant de gens menoit en
bataille que le nombre estoit innumerable
avec ses espoentalles oliphans.
Ne aussi le trespuissant roy
mitridates qui seignourisoit vint
et quatre contrees ne la puissance
des romains qu’on les peut subjuguer.
Et pour ce ne doit estre mis
de legier en peril ce qui est a terminer
soubz la destribucion de fortune
Dont nul ne puit savoir a quel
estat tournera.</p>

<p>Doncques est il necessaire que
le prince soit sage ou que a tout le
moins vueille user du conseil des
saiges. Car platon dit que la est
le pays bien heureux ou les saiges
gouvernent. Et par l’opposite est
mauldit sicomme tesmoingne la
sancte escripture. Et en verité il
n’est chose tant necessaire d’estre menee
par sens comme est guerre ou
bataille ainsi que dit sera cy apres
Car il n’est faulte faicte en queconques
cas moins reparable que celle
qui est executee par armes et par
mal gouverner bataille.</p>

<p>Que fera doncques le saiges
prince auquel sera de necessité pour
aucuns des cas dessusdis emprendre
guerre ou bataille.</p>

<p>Tout premierement il regardera
quelle puissance il a ou pourra
avoir. Tant de gens comme de finance
sans lesquelles deux principalles
choses estre bien garny et seurs
est folie d’emprendre guerre comme
sur toutes riens y soient necessaires
et par especial pecune Car
qui assés en a et emploier le veult
treuve tousiours ayde de gens assés
et plus qui ne vult. Tesmoing
les guerres d’italie et par espicial de
flourence de venise et d’ailleurs esquelles
plus communement se combat
plus leur argent que ceulz du
pays et pour ce a peine les peut on
du tout vaincre.</p>

<p>Et vauldroit
trop mieulz au prince s’il ne se sent
bien garnis de tresor ou de subgectz
bons et riches et plains de biens et
de bonne voulunté a lui aider a faire
aucun traicté a ses ennemis s’il se
sent envahy ou soy depporter d’emprendre
guerre ne de l’en commencer
se du maintenir n’a bien de quoy
Car soit tout certain que s’il entreprent
en esperance de plus prendre
sur ses subgectz que porter ne peuvent
et oultre leur gré il croistra le
nombre de ses ennemis si ne lui seroit
pas prouffit de destrure les estranges
ennemis et longtains pour
en acquere des privez et prochains.</p>

<p>Il est assavoir que nul prince ne
doit despriser nulle puissance d’ennemy
Tant appere euvres lui petite
Car il ne peut savoir quelle fortune
l’autre aura pour soy.</p>

<p>A ce propos il est escript que mesmement
a ung berger nommé uriacus
fut fortune si propice qu’elle
le tint en puissance avec grant foison
de gens d’armes larons pour
guerroyer romme qui tant estoit
puissante l’espasse de plus de treesze
ans et moult leur fist de griefz
et plusieurs fois les vainqui en bataille
ne oncques les romains ne le
peurrent destruire ains fina sa vie
par ung de ses proppres gens qui
l’occist.</p>

<p>Et pour ce affin que deceu ne
soit assemblera a conseil les quatre
estats de son pays lesquelles doivent
estre appellés a telle chose emprendre.</p>

<p>C’est assavoir les nobles anciens
expers en armes qui scevent
que fait de guerre vault.</p>

<p>Item les cleres legistes pour ce
que es loix sont declarer tous les
cas dont doit sourdre juste guerre
ainsi que ad ce propos en avons plusieurs
exemples assés patents.</p>

<p>Item les bourgois pour ce qu’il
est de necessité qu’ilz contrebuent en
la mise qu’il y convient et prendre
garde a la fortifficacion des villes
et cités et induisent le menu puple
a aider a leur seigneur. Item
aucuns des hommes des mestiers
pour plus honnorer le dit puple affin
que par lui soient enclins a lui aider vouluntier
du leur de la quelle chose les
doit tous doucement prier. O comment
est ce prouffitable chose en
seigneurie royaume ou cité avoir
loy aux subgectz car ilz ne faillent
de corps ne de biens sicomme il apparut
par plusieurs fois a romme quant
les tresors de la cité estoient despendutz
es gens guerres dons lors
les dames de leur proppre mouvement
apportoient leurs joyaux et
riches aournemens et de bon vouloir
et france voulunté les bailloient
pour secourir a la necessité de la
cité
Lesquelz apres leur estoient grendement
restituez ainsi que raison
estoit.</p>

<p>De ceste voye bien donna exemple
le bon et saige roy charles le
quint de ce nom lequel tantost apres
qu’il eut esté couronné en l’aage
de vhint et cinq ans Comme il regardast
que les angloiz tenoient
mauvaisement les convenances faictes
au traicté de la paix qu’il avoit
par necessité et diverse fortune acordee
a eulz tant lui fust dommageable
et que non obstant qu’il leur fut
accordee a tenir plusieurs terres et
seigneuries du royaume de france ne
leur souffisoit mie ains demarchoient
fouloient et grevoient par leur
orgueil &amp; oultrecuidance les autres
contrees voisines qui ne leur appertenoient
ledit roy ains que autre chose
en feist manda paisiblement par
auctorisez ambaxadeurs au duc de
lenclastre filz du roy edouart d’englenterre
par lequel avec ses gens
estoit fait ledit oultrege que de ce
voulzist depporter et faire admende
des griefz et dommages fais puis
ladite paix.</p>

<p>De la quelle chose fut tel l’effect
quoy que la responce fut assez gracieuse
que le dit ambaxadeurs furent
occis en icelle voye.</p>

<p>Pour ceste cause ledit roy veu
par contraincte accordee la deshonnorable
paix laquelle lez angloiz
mesmes tenoient mauvaisment et
pour plusieurs autres raysons qui
trop longue chose seroit a les recompter
assembla a paris a son parlement
les quatre estatz dessusdit et
avec eulz tous les saige juristes estrangiers
tant de boulongne la grase
comme d’alleurs qu’il peut recouvrer
A iceulz comme tressaige proposa
ses raisons contre les angloiz
demandant leur advis et se cause
avoit de la guerre rencomencer car
sans juste cause le regard &amp; deliberacion
d’entre eulz et la consideracion.
et voulunté de ses bons subgectz
nullement faire ne la vouloit
auquel conseil par longue deliberacion
fut conclud que bonne et
juste cause avoit de la recommencer
Et ainsi l’entreprint le bon et saige
roy A laquelle chose dieu a tant esté
favourable a son bon droit loez en
soit il avec la grant prudence de lui
que avecques l’ayde de dieu toutes
les terres perdues ont puis esté conquises
a l’espee ainsi que encores y
pert.</p>

<div class="chapter"></div>

<h3 id="l1c6" title="vi. S’il est bon que le roy viengne en bataille">Cy
devise comment il n’est
pas expedient que le roy ou souverain
prince viengne en bataille
pour les perilz d’adverse
fortune.
<span class="fl">Le siziesme chappitre.</span></h3>


<p>Doncques par la voye dessudicte
determinera le sage
roy ou prince a ouvrer en fait d’emprendre
guerre et batailles. et pource
ceste chose notoire que en tel fait
commencer et continuer comment
quattuor principaulz choses C’est
assavoir chief hardement force &amp; constance
sans lesquelz tout yroit a confusion
voyre se une seulle y deffailloit
Il est licite a regarder s’il est
bon que le roy ou souverain prince
voise en bataille en sa guerre Car
comme le fait lui doyve toucher
plus que a nul autre parquoy sa
presence peut representer les quattre
choses dessu dictes Et avec ce qu’il
n’est doubte que ses cheveliers et
gens d’armes et tout l’ost en auroient
meilleur cuer de combatre voiant
leur seigneur en place prest de vivre
&amp; mourir avec eulz Sans faulte
pour rendre responce a ceste question
non obstant tout ce que dire on pourroit
du bien qui ensuivir en pourroit
et qui plusieurs exemples en
troveroit de roy &amp; princes au quelz
est bien prins d’estre en presence en
leurs batailles Sicomme du roy alixandre
en ses conquestes et mesmement
de plusieurs roix de france sicomme
le roy clodove charlemaine
et plusieurs autres Et mesmement
charles qui a present regne estant
enfant en l’aage de quatorsze ans
nouvel couronné fut en la bataille
de rosbecke contre les flamens
ou il eut noble victoire Il n’est pas
a deliberer de leger que le Roy ou
souverain prince y voyse en personne.
Et plus fait a eschever que a
y aller reserver pour aucun cas
c’est assavoir contre ses proppres subgectz
en cas que rebelles luy seroient.
La cause est pour ce que naturelement
recraint offencer la magesté de
son souverain seigneur par especial
en sa presence si ne pourroient nyer
quelque perverse voulunté qu’ilz
eussent que cuers et membres n’eussent
ainsicomme tous vaincus eulz
voyans contre cellui auquel ayde
deussent estre contre tout homme et par especial
est grande la confusion contre
eulz et le droit grent pour le seigner
quant il leur est bon et non cruel ne
tirant. mais non pourtant quelque
soit la necessité qu’il y voit doit bien
estre regardee que si seurment soit
mis en bataille que le peril de male
fortune ne puist cheoir sur sa parsonne
Mais la raison generalle pourquoy
il n’est droit que communement
y voist est pour ce que nul ne peut
savoir a laquelle partie dieu donnera
sa victoire parquoy se la fortune
venoit contre le prince y estant en personne
par quoy mort prinse ou fuite
s’en survenist a lui Ce ne seroit pas
pardition ne deshonneur seulement
a sa parsone mais a ceulz de son sang
et generalement a tous ses subgectes
terre et pays en perdition et infiny
inconvenient sicomme on peut assés
savoir par l’experience de cas semblables
en ce royaume &amp; autrepart
advenus. Et pour ce n’est pas a eslire
que pour le regard d’aucune particuliere
utilité on mette en adventure
et peril se dont pouvent venir
infinitz maulz et inconveniens.</p>

<p>Et pour ce ne doit pas tel prince
estre si cauteleux ne si courageux
ains en doit estre descueu par lui
assigner les causes et Raisons avecques
exemples qui lui doivent refrener
considerant le tresgrant peril
non pas seulement de sa parsonne
comme dist est mais de tous les
siens. Et ad ce propos peut biens
servir pour exemple le bon et sayge
roy charles dessus nommé lequel non
soyt mouvant de son trosne royal en
ses palais toutes les terres perdues.
Reconquist comme treschevalereux
si comme le vray en est manifeste.
Et qu’il soit vrai a ce propos
que sens et diligence plus soit
expedient en fait de guerre que la
present du prince Semblement appert
per le premier duc de melan pere
de cestuy qui est a present. Le quel
non soy partant de ses palais conquist
par son sens tant de terres
et seigneuries en lombardie et a la
marche que a la seigneuries d’une
cité attribua tant d’aultres seigneuries
qu’il en fist une tresgrant et
notable duché.</p>

<div class="chapter"></div>

<h3 id="l1c7" title="vii. Quel connestable doit estre esleu">Cy
devise quel connestable
doit estre esleu pour
estre maistre de la chevalerie du
roy ou prince et les condicions
qu’il doit avoir.
<span class="fl">vii. chappitre.</span></h3>


<p>Or avons oy conment le
Roy ou souverain prince
pour le bien et la seureté
de la chose publique ne doit pas
legierement deliberer de soy mesme
aller en bataille. Si est doncques
a adviser a quelz personnes
comme ung seul ne soufise on pourra
commectre le fais de si grans offices
comme maistres et conduiseurs
de sa chevalerie qui pour lui et en
son nom excercent le fait de ses
guerres de laquelle chose sans
faulte a droit regarder n’est nulle
autre besoingne ou plus grant regard
appartiengne comme l’election
d’iceulz Car de tant que l’excercite
de leurs offices passent en pois
et en peril tous autre de tant y afierent
plus convenables personnes
Et par especial doit per grant deliberacion
advis et regard estre esleu
cellui auquel sera commise la
principale charge sur tous lequel
office les anciens appelloient duc
des batailles ou souverain maistre
de la chevalerie que nous disons
a present en france connestable.
Et apres en ensuivant les
deux mareschaux selon l’usaige
françois Sur lesquelx offices
principaulx sont ordonnés plusieurs
capitaines de certain nombre
et cantité d’ommes d’armes. Et en la
election par especial du souverain maistre
de la chevalerie du prince doit
estre advisé qu’il soit personne notable
especialment en tout ce qu’il convient
es choses que armes requierent
C’est assavoir que par longue experience
il soit si usagez que celui soit
comme naturel maistre Et que le continuel
excercite l’ait rendu maistre
de tout ce qu’il y convient comme cellui
qui par plusieurs fois se soit trouvez
en diverses adventures adveneus
en fais de guerres per divers pays
et nacions.</p>

<p class="c large">Vegece.</p>

<p>vegece dist que
longueur d’aage ne grant nombre d’ans
ne donne pas art &amp; maniere de combatre
mais l’usage si ne soit apprentis
des ordres et manieres qu’il convient
tenir en gens d’armes traicter soit
en temps de repos ou traveil de guerre
les sache maintenir mener et conduire
en telle maniere. Que au
mieulz faire appartient. Et est assavoir
que en la dite election doit
estre plus Regardé a la parfection
des choses dictes avec les autres
bonnes meurs et condicions qui a
avec lui affierent que a la grandeur du
lignage ne hault sang ne la personne
quoy que se tout povoit ensemble
estre seroit moult expedient pource
que de tant seroit plus noble de sang
tant plus seroit tenu en Reverence
en son dit office. laquelle chose est necessaire
audit capitaine.</p>

<p class="c large">Valere.</p>

<p>Et
ad ce propos racompte valere que
les anciens qui firent les grans conquestes
se augmentoient d’eulz mesmes
pour estre plus doubtez en leurs ost
et se faignoient estre parens des dieux
Neantmoins ne souffist il pas ceste
seule convenableté sans les autres
proprietez pour ce doit estre le regard
des esliseurs plus a bien pourveoir
l’office non pas a sa personne Car
chose mou[lt] seroit a reprendre quelque
fut la haultesse de sang de faire de
l’ignorant maistre voire par especial en
office la ou subtilité sens et loing
usage a souvent plus grant besoing
que grant nombre de gens ou quelconque
autrez vertus ne autrez forces.</p>

<p class="c large">Cathon.</p>

<p>Cathon dist que de toutes autres
choses on peut amender les faulte
Reservé celles qui sont faictes en
bataille de laquelle la peine ensuit
tantost la faulte. Car mauvaisement
ceulz qui se scevent mal deffendre
et aux fuitifz a peine Revient
cuer de combatre pour ce aussi avec
les choses dessudictes est necessaire
qu’il soit sage de bon sens naturel
comme celui auquel convient avoir la congnoissance
de moult de choses et qui
est comme chief de justice. Il convient
lieuteant du prince estre sage pour faire
droit a ung chacun de tous cas
qui peuvent advenir a cause d’armes
et faiz de chevalerie de tous ceulz
qui soubz lui sont et mesmement de
estrangiers souvent et en diverses
manieres et est assavoir que selon droit
de gentillesse et haulteur de noblesse
et de courage appartient a capitaine
qu’il use en l’exercite d’armes
en tous cas que advenir lui peuvent
et tout ce que gentillesse requiert
se droit honneur et los veult acquerre
c’est assavoir que mesmes a ses ennemis
soit droicturier et veritable en
fait et jugement ou il eschera.</p>

<p>Et
avec ce qu’il honnoure les bons et
ceulz qui le vallent ainsi qui vouldroit
estre d’eulz honnourez. Ceste
maniere tenoit le vaillant roy pirrus
de macedonne dont grant los acquist
lequel pource que tant de vaillance
avoit trouvé aux Romains combien
qu’il feussent ses ennemis mortelz
si les honnoroit il moult grandement
quant ilz venoient en ambaxade
devers lui Et mesmement les occis
en ses batailles faisoit honnorablement
ensepvelir Et de la noblesse &amp;
grant franchise de cestui roy est encore
escript qu’il les avoit en tresgrant
pris/ que mesmes leurs prisonniers
pris en ses batailles ne voulut il
retenir ains les rendoit tout quittement
Les meurs et conditions
qui a bon connestable affierent sont
telles. ne soit tenu de chaudecole
fel ne yreux/ mais amesurez &amp; attrempez/
droicturier et justice benigne
en conversacion de hault maintien
et pou de parolle rassis en contenance/
non moqueur ne truffeur
veritable en parolle &amp; promesse hardi
seur diligent non couvoiteux/
fier aux ennemis/ piteux aux vaincus
et a son dessus. Ne se courousse
de legier/ ne se meuve a pou d’occasion
Ne croie trop tost ne a pou
d’apparence/ n’adjouste foy a parolles
qui n’ont couleur de verité
Ne curieux de mignotises jolivetez
ne de joyaulx/ habillié soit richement
en harnoys et montures
et fierement se contiengne/ Ne soit
paresseux lent ne endormy Ne curieux
en viandes et mengiers ne
vie delicative/ enquerant tousjours
de l’estat et convine des adversaires
subtil pourveu et cault a oyr deffendre
d’eulz et sagement les envaÿr
Advise sur leurs agais/ sache les
sciens gouverner et tenir en ordre
et cremeur/ faire droit ou il doibt/
ne soit aussi moult curieux de jouer
a nulz jeux/ honneure les bons
et feaulx qui le vallent et apres de
soy les tiengne/ bien gardonne ceulx
qui le desservent. Et large soit es
cas qui le requierent. Son commun
parler soit d’armes es fais de chevalerie/
et des proesses des bons/
bien se garde de vantise/ il soit raisonnable/
aime son prince et feal lui
soit/ soit secourable aux vesves et
aux orphenins et aux povres/ Il
ne tiengne grant compte de petit
meffait fait a personne ne de petis
debas. Pardonne legierement a
celluy qui se repent et par dessus
tout/ aime dieu et l’eglise et soustiengne
droit. Icelles conditions duisent
a bon connestable aux mareschaux
&amp; a ceux d’offices semblables.</p>

<div class="chapter"></div>

<h3 id="l1c8" title="viii. Des manieres que tenoient les vaillans conquereurs">Cy
alleguent au propos de
l’exercite d’armes aucuns acteurs
qui de ce ont parlé et les
manieres que tenoient les vaillans
conquereurs qui avoient renommee
en armes.
<span class="fl">viii. c.</span></h3>


<p>Apres que avons devisé quelz
doibvent estre esleuz/ capitaines
et conduiseurs de la chevalerie
du roy ou prince. Dire nous
fault en quoy leur exercite se extendra/
&amp; pource que de ceste matiere me
aprennent a parler acteurs qui en ont
escript produiray ou tesmoingnaige
leurs ditz/ et principalement de
ceulx qui au temps de valentinien
empereur notablement fist propre
livre de la discipline et art que
tenoient les tresgrans conquereurs
du monde qui misrent a chief par
sens et par vertu d’armes choses a
present sembleroient estre impossible.</p>

<p>Ceste chose bien affirma
le roy pirrus quant il eut esprouvé
la vaillance des rommains desquelz
assez petite quantité contestoit
contre son ost qui tant estoit
grant que mons et vaulx en estoient
couvers lors qu’il dist. O dieu
jupiter se j’avoie telz chevaliers je
conquerroie tout le monde. Et pour
ce est a presupposer que par grant
sens traveil et propre industrie achevoient
si haultes entreprinses
comme conquerir le monde si que firent
ses rommains &amp; autres conquereurs
du monde/ desquelz les
manieres et les ordres qu’ilz tenoient
enregistrerent plusieurs sages
Desquelles choses pour exemple
de se confermer a iceulx se bon semble
sont a oyr propices &amp; expediens.</p>

<p class="c large">Vegece.</p>

<p>Car vegece dit qui
veult paix appraingne qui aime
victoire doibt avoir sens d’armes
&amp; le chevalier qui desire bonne adventure
se combat par art/ c’est assavoir
par sens non pas a la volee
et nul n’ose grever ne couroucer cellui
qu’on cuide qui seurmonteroit
s’on l’assailloit.</p>

<p>Il appert par les
grans conquestes que jadis firent
les anciens que les gens ne sont plus
si vaillans comme ilz souloient/ et
de ce a quoy il tient rent la raison
Le premier allegue vegece qui dist
que la longue paix a rendu les hommes
qui par avant par loingz et
continuelz travaulz se souloient
exerciter aux armes/ non challans
d’icelle occupation si se sont mys
au delit et repos et aux convoitises
de peccune/ dont les nobles anciens
qui ne prisoient que honneur
ne faisoient compte/ &amp; aussy a esté
mise chevalerie en negligence et
tellement que jusques en oubly &amp;
non chaloir. Et dist il les rommains
mesmement qui ja plusieurs terres
avoient conquises delaisserent
ung temps tellement l’excercite d’armes
que par la desascoutumance ilz
furent par Hanibal prince d’auffrique
desconfitz. En la seconde bataille ilz
perdirent quasi toute leur seigneurie
devant canes en puille/ qui fut si
horrible que pres tous ceulx de romme
y furent mors/ &amp; leurs chevaulx
capitaines prins &amp; destruis/ &amp; de
notable chevalerie en si grant cantité
que apres la desconfiture hanibal
qui fit chercer le champ en eut
trois muys tous plains d’aneaux
d’or de leurs dois comme dit l’istoire
lequelz il fit porté en son pays en joye
et en signe de victoire mais apres
la dite excercite reprinse ilz eurent
tousjours victoire Pour ce conclud
ledit acteur en loant acoustumance
d’armes que plus proffitable chose
est au roy ou au prince que les siens
soient bien enseignez et duitz en icellui
art quelque petite cantité qu’il ait
de gens que prendre foison de soudoiers
estranges qu’il ne congnoist
Et nulle riens dist il n’est plus ferme
ne plus bien euré ne qui plus face
a louer que est contree ou foison
a de bons hommes d’armes bien duitz
et bien aprins en tout ce qui y appartient.
Car or ne argent ne pierres
precieuses ne surmontent pas les ennemis
ne en paix ne font vivre les
habitans Laquelle chose fait et peut
faire puissance de chevalerie vaillant
et bien enseignie et de tel ne doit pas
estre jugé selon la folle sentence du
roy brutus de gaule le quel quant
il eut envaÿ les romains a tout C &amp;
iiii xx mil hommes armés et il vit que
contre lui venoient a si petite cantité
il les desprisa et dit qu’il n’y avoit
pas assés de gens pour rassadier les
chiens de son ost mais neantmenz il
en y eut assés pour destruire lui et
son grant ost si qu’il en advint apres
comme racompte l’istoire. Pour
icelles choses confermer apres ledit
acteur dirons premierement de la
doctrine que donnoient les nobles
a leurs enfans ou temps de leur jeunesse
Puis retournerons a la matiere
dudit capiteine ou chiefvetains
de la chevalerie.</p>

<p class="c large">Vegece.</p>

<p>vegece
dist au propos ou premier chappitre
de son premier livre nous ne veons
la cité de romme par nulle autre
chose submectre a elle les terres de
cest monde sinon par usage d’armes
et par enseignemens d’ost et de chevalerie
Car assés peut estre presumé
que si petite cantité de gens que
au premier furent eust pou valu contre
les françois le sens des grecz et malice
&amp; force de ceulz d’auffricque se par
gens sens et usage n’eust esté et par
ce conclud de rechief ce que dit est
C’est assavoir que mieulz vault petite
quantité de gens bien enseignés
et duicte d’armes par continuelle excercite
de tout ce qu’il peut advenir
en la doubteuse adventure des batailles
que ne fait multitude de gens
rudes et non sachans. il dit que science
de savoir ce que en fait de guerre
affiert croist nourrist et donne le hardement
de combatre comme il soit ainsi
que nul ne doubte a faire ce dont est
enseigné expert et aprins et tous ars
sont sceus et tout sciences par continuel
usage et s’il est voir dist il que
es petites choses ainsi soit mieulz
affiert les garder es tresgrans. O
quelle chose est ce que de gens duitz de
guerre et subtilz en l’excercite d’armes
a peine s’ilz peuvent estre vaincus
par survenue d’aventure estrange
et non acoustumee sicomme il apparut
si tost que les rommains trouverent
maniere d’occire les oliphans
qui tant sons diverses et espouentables
bestes que hommes et chavaulz
a les veoir s’en effrayoient que
contre eulz menoient les cartaginois
et ceulz de la partie d’orient. Et les
saiges rommains firent engins par lesquelz
leur lançoient fers aguis et
bareaux de fer tous ardans et par
ce les destruisoient. Et pour ce dit
l’acteur que de tous les ars le plus
a loer en pays ou en contree est savoir
cellui de combatre Car par lui
la franchise de lieu est gardee et la
dignité de chevalerie si que dit est
souverainement le garderent et premierement
les grecz ceulz de lacedemonne
Et puis de ceste apprendre et
savoir furent les rommains assez curieux
et de ce qu’il leur en ensuivit appert
assez.</p>

<div class="chapter"></div>

<h3 id="l1c9" title="ix. D’enseigner les enfans en la doctrine des armes">Cy
devise les manieres que
tenoient les haulz et nobles chevalereux
duitz a duire et enseignier
leurs enfans en la doctrine
des armes.
<span class="fl">ix. chappitre.</span></h3>


<p>Doncques les anciens nobles
qui par haultesse de courage
desiroient que tousjours fut continuee
l’excercite des armes afin que
la chose publique de leurs seigneuries
et citez fut mieulz augmentee
et deffendue. Ne faisoient il pas nourir
leurs enfans aux cours des seigneurs
oyl mais non pas pour apprendre
orgueil pompes ne beubans
ains afin que en parfait aage peussent
servir le prince ou la contree de l’office
qu’il appartient aux nobles et
avoient de coustume que des l’aage
de. viiii. ans faisoient enseigner leurs
enfans et duire en toutes les choses
qui a armes et fais de guerre et de
chevalerie appartient et est assavoir
qu’il y avoit propres escoles et certains
lieux esquelz on les enseignoit
des adoncques a porter les harnois et
a eulz en savoir aider. Et pour ce
veult dire vegece ou il parle a ce propos
ou. iiii. chapitre de son premier
livre que les nobles se doivent pener
de enseigner leurs enfans des leur
premiere jeunesse en l’amour des armes.
Car le jeune enfant est habille
a retenir ce que on lui monstre. et
naturellement se excercitent enfans
voulentiers et liement saillant et
jouant en mouvant leurs corps si
leur doibvent adonc estre enseignés
les tours de isnellité de fraper des
bras et guenchir contre les coups
qui de travers pevent venir saillir
fossez lancer dars et lances eulx couvrir
de l’escu et toutes telles choses
Et leur monstroient comment en
gectant dars ou lances meissent le
senestre pié avant pource que en lançant
ce que on veult ou en gectant
le corps en est plus ferme et la force
de gecter plus grande. Mais quant
vient a pouser main a main des lances
les duisoient a mettre le pié dextre
avant pource que la force de bouter
est a la senestre partie. Et pour
mieulx les duire en toutes ces choses
de assaillir et de combatre les
mettoient mesmement les maistres
aucunesfois en bataille arrengez
afin que l’ordre de bataille sceussent
par usage/ Et tous armez les faisoient
aller a pié cantité de pas pour
les duire a eulx tenir en ordonnance
serrez et joinctz ensemble sans desrouter/
et de bastons legiers au premier
afin que blesser ne se peussent
les faisoient envaÿr les ungs les
aultres. et afin que a celle cause ne
peust estre nourrie aucune rancune
ceulx qui avoient esté vainqueurs
mectoient a l’autre fois compaignons
avec les vaincus/ puis les ordonnoient
a garder certaines places si
que ce se fussent chasteaulx les ungs
contre les autres.</p>

<p>Apres quant
leur force croissoit pour tousjours
continuer l’usage de lever les bras
en portant/ et souffrir traveilles faisoient
avec espees haches &amp; tous bastons
de guerre efforcer contre piez
fichez en terre/ Et contre ces piés comme
se ce fussent leurs ennemis s’essaierent
les apprentis d’armes et assailloient
puis a la teste puis aux
costez/ puis a dextre et a senestre/
puis plus bas frappoient en assaillant
legierement et ça/ et la/ comme
c’ilz guenchissent/ et en ceste maniere
d’assault apprenoient force et alaine
d’assaillir et affait que force leur croissoit
&amp; aage leur estoit baillee plus
grant charge/ et mesmement plus
pesantes armeurez et bastons quant
en aage estoient que ceulx de guerre
afin que ceulx de guerre leur semblassent
apres plus legiers/ Si les
apprenoient a ferir d’estoc. Et furent
les rommains les premiers qui misrent
sur cellui usage/ car ilz se moquoient
de ceulx qui frappoient de
taille : en disant que a peine povoit
on occire pour cause des os qui sont
durs et retiennent le cop/ mais d’estoc
est la playe mortelle s’il entre seulement
au chief ou au corps deux
doigtz de parfont/ et pour la raison
aussi que le combatant de taille en hauçant
les bras se desnue et descueuvre
au dextre costé : et ce ne fait pas
cellui qui fiert d’estoc. Ains en frappant
se serre et tient clos et peult blecer
ains que l’autre ait les bras levez.
Et avec ce les duisoient a porter
tous armez fardeaulx pesans
pour mieulx aprendre a porter grant
charge a celle fin que ce besoing leur
fust qu’ilz peussent porter avec eulx
mesmement leur vivre. Et pour ceste
introduction confermer/ dit vegece
ad ce propos que riens n’est grief qui
par long usage l’a aprins/ Ne si pesant
fardel que par division ne semble
bien legier.</p>

<p class="c large">Virgille.</p>

<p>Et
semblablement conferme virgille icellui
usage/ ou il dit que les vaillans
rommains portoient ce qui leur estoit
necessaire avec eulx a tout la charge
des armes.</p>

<p>Oultre ces choses
y avoit chevaulx de bois sur lesquelz
leur apprenoient a saillir tous armez
les lances au poing. ramper gravir
a cordes legierement contre les
murs/ eulx mesmes faire eschelles
legieres ou grans cordes noees et ramper
contremont.</p>

<div class="chapter"></div>

<h3 id="l1c10" title="x. Encore de ce mesme et de l’enseignement des enfans du peuple">Cy
devise encore de ce mesme
et les choses en quoy ilz enseignent
les enfans du peuple
<span class="fl">x. chapitre.</span></h3>


<p>En tous les dessusditz usages
et plus encore si bien introduisoient
les anciens leurs enfans et par
longue main avec la bonne doctrine
des honnorables paroles qu’ilz leur
mectoient en couraige/ que quant
venoit au droit fait de bataille ilz estoient
tous aprins et si tresaigres
que a peine povoient ilz estre tenus
et que tel doctrine fut bonne au temps
des grans conquestes/ bien y parut/ Et
encore expedient seroit en france et en
tous pays ou sont aucunesfois les armes
licites a aprendre.</p>

<p class="c large">Saluste.</p>

<p>Et a ce propos dit saluste/ Le chevalier
et homme d’armes fait a eslire
quant de sa jeunesse a aprins le traveil
d’armes et scet l’art de chevalerie/
Et vault mieulx dist il que le
jeune homme se puist excuser au premier
que encore n’ait aprins ce de quoy
on le reprent que ce qu’il deveille en sa
viellesse de ce que riens ne scet/ De laquelle
chose les anciens prisoient si pou
les nobles qui ne savoient riens qu’ilz
ne mettoient nulle difference de eulx
aux bestes paissans/ mais ilz tenoient
grant compte des vaillances dist
vegece.</p>

<p>O hommes a grant merveilles
loables qui cellui noble art
de chevalerie avés voulu tant excercer
qu’elle vous est demouree sicomme
naturelle/ estre debvés haultement
exaucés/ sicomme ceulx lesquelz
les autres hommes ne pevent vivre en
paix ne estre deffendus/ Si est donc
grant avantaige au jouvencel de bonne
voulenté quant lieu povoir &amp; espace
a de aprendre l’art &amp; science des armes/
laquelle chose nul ne doibt penser
qu’elle soit legiere/ Et a celluy
dist il que en tel discipline est bien enseignié
ne doibt venir paour de combatre
en nulle maniere/ contre quelconque
adversaire Ains luy est droit
soulas et delict/ Et avec ce adjoustent
les acteurs en quoy se excercitoient
le peuple. C’est assavoir traire
de fondes qui moult est grant aide
qui bien s’en scet aider &amp; moult en
usoient les anciens.</p>

<p class="c large">Vegece.</p>

<p>Et
en loant cest art vegece dist comme
fonde porter soit de nul poix est fort
proffitable &amp; advient aucunesfois que
la bataille est en lieux pierreux/ ou
qu’il convient deffendre aucune montaigne/
&amp; mesmement en assault ou
deffences de fortresses sont fondes
moult convenables de quoy ilz dient
que par si grant cure jadis en usoient
que en aucunes isles de grece les meres
ne donnoient a menger a leurs enfans
jusques a ce que feru eussent leur viande
de coup de fonde/ Avec ce leur apprenoient
a tirer d’arc a main et d’arbalestre/
et les duisoient les maistres
a tenir l’arc a son droit/ c’est assavoir
a la senestre main/ &amp; a la corde tirer
de dextre par grant force et souplement
conduire la flesche jusques envers
l’oreille &amp; que le cueur et l’ueil eussent
adresse ad ce que assener vouldroient et
ententivement y visassent/ Et
en cest arc se duisent mesmement ceulx
d’engleterre des leur jeunesse : &amp; pource
ilz passent continuellement les autres
archiers. Ilz faisoient leurs butes
ou ilz tiroient de vi. cens piez de
long ce dit vegece/ &amp; veult cest art
continuer &amp; souvent exercer mesmement
aux bons maistres/ &amp; que l’usaige
en soit necessaire il appert.</p>

<p class="c large">Chaton.</p>

<p>Chaton dit en son livre d’armes
que moult proffitent bons archiers et
trestous ceulx qui duitz estoient de
lancer &amp; traire dars seurmontoient
en bataille plusieurs foys leurs ennemys
a tout peu de gens. Et ainsi
le tesmoingne le vaillant combateur
Scipion.</p>

<p>Avec ce les duisoient
a lancer pierres porter pavois &amp; eux
en savoir couvrir/ gecter lances &amp;
toutes choses semblables a icelluy et
dient que propres maistres y avoit
qui a la philosomie des jouvenceaulx
appartenoit/ lesquelz regardoient
ceulx qui estoient les plus habiles
a la discipline et enseignement d’armes :
Sicomme ceulx qui avoient
les yeulx esveillés &amp; legier esperit
la teste droicte les piez larges grosses
espaules et de bon tour/ les bras
longs gros et bien façonnez &amp; mains
ossues petit ventre et rains bien tournez/
grosses cuisses/ jambes droictes
bien taillees seiches &amp; menues larges
piez et drois. Et quant avec
l’abilité du corps les veoient de bon
entendement les tenoient fort chiers
et iceulx duisoient aux choses qui
appartiennent aux capitaines. Avec
ces choses leur apprenoient a nager
en riviere ou en mer. Et vegece dit
que cest art est a tout homme d’armes
couvenable a savoir comme elle leur
soit aucunesfois necessaire/ s’il qu’il
peult advenir et advient souvent que
force les chasse a passer eaues et rivieres
pour eviter perilz ou pour abriger
chemin/ ou es autres necessitez/
ou peult estre pour attaindre
ailleurs ou aller doibvent ou pour
seurprendre leurs ennemys par celle
garde qui jamais garde ne s’en donnassent/
et tiroient apres eulx les anciens
leurs fardeaulx et harnoys
par subtil entendement/ sicomme par
pieces de bois et sur espines seichez
gectees en l’eaue qu’ilz conduisoient tout
en nagant. Aussi peult homme d’armes
par celle voye eschever peril de mort
ainsi qu’il est escript du preux Julius
cesar que luy propre par nager garantit
sa vie par nager troys cens
pas de mer.</p>

<p>Semblablement cena
le tresvaillant combatant chevalier
rommain luy seul durement navré
eschappa de la grant multitude
de ses ennemis a nager en traversant
ung grant fleuve. Et par celle
mesme voye furent secourus de
vivre gens assiegés en ung chastel
par leurs amys qui nagerent sans
le sceu de leurs ennemis. Et pareillement
les anciens duisoient en cest
art leurs bestes et chevaulx. Et
pour souldre la raison de ceulx qui
diroient que les choses dictes sont
legieres a dire/ mais fortes a apprendre/
Dit nostre acteur/ quoy que toutes
choses semblent difficiles au disciple
ains qui les sache se le maistre est
bien ententif de bien monstrer/ il n’est
art tant soit fort a retenir que par
longue coustume ne deviengne legier
Et encontre en continuant les manieres
que tenoient les rommains ung
tel usage entre les autres avoient
que les nobles portoient habit different
aux non nobles/ &amp; avec ce y avoit
propres robes de joye &amp; autres
de dueil qu’ilz vestoient selon les cas
de leur fortune/ c’est assavoir que s’ilz avoient
perdu quelque grosse bataille/
ou que quelque pays se fust rebellé
contre eulx/ Ou que aucune
justice requerant vengance leur fust
faicte. Adonc vestoient la robe de
dueil sans autre habit vestir. Jusques
ad ce qu’ilz s’en fussent vengez
et venus audessus. Et lors reprenoient
leurs habis de joye.</p>

<div class="chapter"></div>

<h3 id="l1c11" title="xi. Des proprietés que doibvent avoir gens d’armes">Cy
devise les proprietés
que doibvent avoir gens d’armes/
et en quoy ilz doivent estre
eduitz et enseignez.
<span class="fl">xi. c.</span></h3>


<p>Devisé avons assez les manieres
et introductions en fais
d’armes que les anciens donnoient a
leurs enfans lesquelles choses pour
exemple sont bonnes a retenir. Si nous
affiert a retourner ad ce qui est dit
devant/ c’est assavoir en quellez choses
s’emploiera le bon et saige capitaine
de la chevalerie ou ses lieutenans
Premierement il tira a luy tous
les plus esleuz hommes d’armes &amp;
chiers les tiendra/ Et puis que a
parler vient de bon homme en armes
Racompte vegece des proprietés
qu’il lui convient/ Et dit que avec
hardiesse sans laquelle ne pourroit
riens valoir Doibt estre duit et
tout maistre de soy aider en son harnois
et d’y estre aise/ affin que vistement
puist assaillir son ennemy/ saillir
fossez legierement gravir sur quelque
hault empeschement s’il lui vient
entre piés soy ficher es loges des adversaires
par dessus haies et triefz
s’il chiet apoint/ gauchir aux coups
par sousplesse de corps et envaÿr en
saillant sur son adversaire/ se la maniere
de la bataille le requiert/ Et
dit que telles manieres d’appertises
esbahissent le couraige de l’adversaire
et l’espouentent/ &amp; a avantaige
souvent advient/ comme il appert
sur plus fort de luy et plus tost le
blesse qu’il n’est apareillé de soy deffendre/
et de tours usoit ce dist il le
grant pompee quant il se combatoit. Et
se on me demande en quelle part seront
prins les meilleurs hommes d’armes
Je te respons que quoy qu’il soit
dit que es chauldes terres approchans
du soleil/ les hommes quoy qu’ilz
soient sages caulz et malicieux ilz
n’y sont pas hardis pource qu’ilz n’ont
pas foison de sang/ pour cause de
la challeur qui y habonde. Et aussi
par le contredient que ceulx des froides
sont hardis et non sages par quoy
on ne doibt prendre ne des ungs ne
des aultres/ mais ceulx des terres
moyennes sont a prendre.</p>

<p>Quant a
moy je tiens que nulle autre rigle ne
doibt estre gardee. Et que l’en doit
eslire ceulx qui ont plus veu &amp; qui
plus se delictent a l’exercice d’armes
a laquelle labeur soit leur gloire toute
affichee ne autre honneur ne felicité
ne quierent en autre maniere que
par vertu de chevalereux fais leur
peut venir. Et iceulx de quelque
nation qu’ilz soient sont a recevoir et a
donner sauldees. Vray est que avec
les acteurs se doit tout bon sens
accorder que se le capitaine a besoing
de gens de commun doibt singulierement
eslire ceulx de aucuns mestiers
sicomme bouchiers qui ont acoustumé
d’espandre sang a ferir de cugnie charpentiers
fevres et tous autres qui excercent
leurs corps en travaux &amp; euvres
des bras/ Aussi gens de village
a qui les dures gestes et peines
de labeur n’est estrange &amp; nourriz de
rude pasture/ iceulx sont bons a nourrir
peine &amp; traveil sans laquelle chose
fait de guerre n’est pas longuement
demené.</p>

<div class="chapter"></div>

<h3 id="l1c12" title="xii. Des manieres qui au connestable appartiennent">Cy
commence a parler des
manieres qui au connestable
appartiennent ou au capitaine
a tenir son office en l’exersant.
<span class="fl">xii. chapitre.</span></h3>


<p>Or est il ainsi que la guerre
est mise sus et deliberee par
le prince souverain receue ou envoiee
par deffiances selon l’usage/ le sage
capitaine a ce commis ordonnera que
les frontieres soient bien garnies tant
de bonnes gens/ comme d’artillerie de
tout trait et autres choses necessaires
de deffence et toute telle garnison
&amp; en telle quantité que bon leur semblera
selon la qualité des adversaires/
les villes &amp; les forteresses si bien
garnies que rien n’y conviengne Il advisera
quel nombre de gens lui sera besoing
selon se qu’il pourra avoir a faire
et selon son emprinse.</p>

<p>Ledit capitaine
eslira les meilleurs de tous les
hommes d’armes et semblablement de
ceulx du trait canonniers &amp; autres
jusques a la quantité qu’il lui est necessaire.
et pource que au temps de ma
intention on tient que la victoire
de bataille par raison doibt cheoir a
la partie qui plus a de gens.</p>

<p class="c large">Vegece.</p>

<p>Contre ceste oppinion vegece dit
qu’il souffist en une bataille mener
une legion d’ommes armez avec leur
aide.</p>

<p>Une legion est en nombre. vi.
mille v. cens &amp; lxvi. lances ou bacinez/
&amp; s’accordent avec ledit vegece
tous aucteurs qui de ceste matiere
ont escript/ en disant que comme en
trop grant cantité ait confusion souffist
au plus contre toute multitude d’ennemis
deux legions sans plus de bonnes
gens d’armes sans presse/ mais
qu’ilz soient menez par souveraine
ordonnance. Si sont en nombre. xiiii.
mille bacinez ou plus. Et treuve
l’on que plusieurs ostz ont esté desconfitz
plus par leur propre multitude
que par la force de leurs ennemys.
Et pour quoy certes bonne raison y
a/ car la grande multitude est plus
forte a tenir en ordre &amp; est souvent a
grant meschief pour sa pesanteur plus
indigente de vivres/ plus de debas
y a plus atarge chemin. Et advient
souvent que les ennemis quoy qu’ilz
soient en moindre cantité tendent a
les surprendre a passer destrois passages
et rivieres/ et la gist le peril/
Car avantage ne font l’un a l’autre
mais empeschement a bataille arrengee/
mesmes s’empressent tellement qu’ilz
s’entrefoullent et estaignent. Et pour
ce si que dit est les anciens qui les choses
convenables en bataille avoient
aprinses &amp; les perilz par experience
plus prisoient avoir ost enseignie et
duit que la grant multitude Le
bon capitaine establira sur telz gens
divers capitaines soubz lesquelz commetra
certain nombre de gens d’armes
aux ungs plus aux autres moins
selon leur suffisance/ &amp; semblablement
fera de ses canonniers &amp; gens de trait
vouldra lui et ses gens les veoir
en point aux champs en divers jours
a monstre les ungs apres les autres
La sera bien prins garde que nul ne soit
receu s’il n’est passable/ car au temps
ancien estoient les capitaines tresestroitement
sermentez que loialment serviroient
le prince ou la contree.</p>

<p>Ces choses
seront deuement faictes apres ce qu’il
aura bonne assignation de la paye de
ses gens d’armes/ car nul ne se attende
d’avoir bons gens d’armes mal paiés/
ains leur fault courage si tost
que la paye decline. Et prendra congé
du prince apres bonne assignacion et
paiement sur les champs se mettra a
tel effort de gens que le cas et la possibilité
le requerra.</p>

<div class="chapter"></div>

<h3 id="l1c13" title="xiii. De la maniere de tenir les champs et y loger l’ost">Cy
devise la maniere qui affiert
a tenir au connestable ou
capitaine en son office/ ou fait
desloger son ost selon que dient
les livres d’armes.
<span class="fl">xiii. cha.</span></h3>


<p>Et s’il est ainsi que ledit capitaine
voise en intention de
assembler aux ennemis a bataille desquelz
il attende la seurvenue par
quoy il luy soit besoing une espace
tenir les champs et y loger son ost/ il
advisera par bon regart selon l’espoir
de la venue des adversaires
ou selon qu’il perçoive loger son ost
au mieulx/ au premier prendre l’avantaige
de la place s’il peut et meilleur
lieu pour soy/ au grief de ses ennemis.</p>

<p class="c large">Titus livius.</p>

<p>Et dit titus
livius que au temps que ceulx de
gaule et de germanie estoient allez
en ost sur les rommains. Iceulx advisez
de leur venue leur furent audevant/
&amp; comme ilz prenissent premier l’avantage
du champ &amp; de la place adviserent
d’eulz loger entre leurs ennemis
&amp; la riviere/ que par celle cause adviserent
&amp; vainquirent leurs ennemis
plus par soif que par armes Et ne
souffist pas prendre bon lieu au champ
mais tel que se les ennemys approchent
qu’ilz ne puissent pour eulx meilleur
choisir. Si establira son logis
en hault lieu pres de riviere s’il peut
et que montaigne ne les surbate advisera
de prendre espace convenable
en bon air et sain s’il y peut estre/ et
que l’espace des logis soit bien compassee.
Et selon vegece en lieu de pasturages
d’eaue &amp; de buschon/ que le champ
ne soit acoustumé de retenir goutz de
pluye ne d’abondans palus ne que les
adversaires y peussent faire couller
rivieres d’eaues rompans estans ou autres
escluses. Il est assavoir que selon
la multitude et le nombre des gens &amp;
la planté du charoy bagues et fardeaux/
doivent estre prins l’espace des
logis en telle maniere que grant multitude
ne soit trop a estroit ne aussy
plus au large que besoing est/ car
moins fors en seroient. Et doibt le
charoy estre mis tout a l’environ joingnant
ensemble. On tient le plus bel
logis/ quant l’espace est prinse si que
tierch soit plus long que large/ Au
millieu doibt estre la place du lieu
plus fortiffiee/ si que droicte fortresse
faite de mairien se on peut &amp; besoing
soit. De laquelle on fera la porte au
front des ennemys/ &amp; a l’environ autres
portes par ou vivres puissent venir
Et dit vegece que es combles plusieurs
banieres doivent estre mises/ se le capitaine
y espoire longuement tenir l’ost
Il fera ladicte place fortiffier autour
des bons fossez &amp; de pavaix avec
fermeté de fust Si que chasteaux
esquelz sont mises les garnisons
ausquelles dispenser doit avant bien et
sagement estre pourveu. Comme dit
vegece/ que plus griefve fain que glave
Car dist il maintes choses pevent
estre souffertes &amp; portees en ost/
Et pource le bon et tressaige capitaine
y doibt si bien pourveoir que
vivres n’y faillent aucunement
ainçoys le deslogement du siege/
lequel dure aucunesfois plus que
on ne cuyde/ Car quant l’adversaire
sent l’ost necessiteux de vivres : tant
est il plus aigre contre lui/ car par la
fin les cuide legierement prendre/ et
pour celle cause advient moult de
inconveniens se le sage capitaine ne s’en
regarde. Gens d’ost tant s’efforcent
de entretollir vivres a son adversaire
et par especial s’en efforcent gens
qui tiennent siege devant fortresse
Bien doibt par especial estre prins
garde que les despenseurs mesmes
ne soient larrons et desrobent l’ost
par plusieurs mauvaistez qu’ilz pourroient
faire/ car par celle voye ont
plusieurs ostz souffert/ fain/ grief/
mesaise/ et plusieurs perilz si y doit
on bien adviser.</p>

<div class="chapter"></div>

<h3 id="l1c14" title="xiiii. Encore de ce mesme">Encore
de ce mesme parle
cy ensuivant comme vous orrez.
<span class="fl">xiiii. chapitre.</span></h3>


<p>Avec les choses dessusdictes
dessus toutes choses le bon
capitaine se il veult mener fait de
guerre selon droit et justement vers
dieu et la grace du monde/ doibt sy
bien ses gens paier que besoing ne
leur soit de vivre de pillage sur terre
d’amis. Et par celle voie ne pourra
pas avoir l’ost nul deffault.</p>

<p>Peril est en fait de guerre et en
ost quant couvoitise de pillage maine
les gens d’armes plus que ne fait
l’entente de garder le droit de leur
perte ou l’onneur de chevalerie/ et
pour los acquerre et telz gens doivent
mieulx estre appellez pillars
et robeurs que gens d’armes ne chevalereux.
Et de ce bon exemple monstrerent
les gaules quant ilz eurent
vaincus les rommains a grant ost et
a bataille sur la rive de Rosne et
tresgrans proyes sur eulx gaignes
Mais en signe que de ce ne faisoient
nul compte/ et que la n’estoit pas
leur intention prindrent toutes les
proies fust Destriers/ riches harnois/
vaisselle/ or/ argent/ et tout
jecterent en la riviere/ Laquelle chose
moult espouenta les rommains comme
ceulx qui oncques mais ce n’avoient
veu faire.</p>

<p>Doncques le
sage capitaine bien pourveu es choses
dessusdites ne se attendra pas
du tout aux fourragiers pource que
souvent ne treuvent que prendre/
si sera pourveu devant son partement
non pas seulement de toute garnison :
mais de tous vivres que bon
charroy et fardeaulx aura fait porter
avant soy/ bledz/ farinez/ vins/
chairs sallees/ feves sel/ vin aigre
avec ung pou d’eaue a boire quant
vin fault/ &amp; toutes aultres choses
convenables/ que sagement fera
dispenser.</p>

<p>Derechief dit le livre
d’armes que se l’ost doibt demourer
grant temps au lieu/ &amp; grant force d’ennemys
a grant nombre actende. Le lieu
doibt estre de tresbons fossez fortiffié
de xii. piez de large et de ix. de parfont
et que roides et droiz soient faiz
du costé des ennemys &amp; broches de
fer &amp; autres choses encombrans y soient
fichés aumoins s’on y vouloit devaler.
mais dist il se l’ost n’y doibt
pas longuement demourer &amp; que grant
puissance d’ennemis n’attende il n’est
nul besoing de si grant fortiffiement
ains souffist assez se fossez on y veult
faire qu’ilz soient de viii. ou ix. piez
de large et de vii. de parfont. Et
doibt le bon capitaine commettre bonnes
gens d’armes avec trait pour les
ouvriers garder tandiz que icelles cloisons
&amp; bastilles se font.</p>

<p>Pour toutes
telles choses faire le sage capitaine
sera tresbien pourveu de tous
hostilz convenables/ de pelles ferrees/
de rateaulx de pics &amp; de tous
instrumens a bastir et tendre logis
tentes et pavillons et trefz necessaires
&amp; de ouvriers qui de ce se scevent
entremettre.</p>

<p class="c large">Vegece.</p>

<p>Nonpourtant
dit vegece que gens d’armes
doibvent eulx mesmes estre
tous maistres de copper bois faire
chemin par hayes et buissons/ bastir
logis faire cloisons de merrien
et ramilles/ doller ais pour faire
pons/ emplir fossez de ramilles pour
faire passaiges et faire eschelles et
toutes telles choses se besoing est/
Et selon ledit acteur les anciens conquereurs
menoient avec eulx forgeurs
qui forgoient heaulmes et
tous harnois cultifz a faire ars saiettes
javelines et toutes manieres
de harnois/ et estoit leur souveraine
cure que tout ce dont on avoit besoing
on trouvast en l’ost comme en une cité/
car le retour n’estoit pas souvent
en leurs maisons. Ilz y menoient
aussi mineurs qui savoient miner la
terre pour seurprendre despourveuement
les ennemis. Avec ce vegece
devise les choses qui sont bonnes a
garder pour tenir l’ost en santé se longuement
y doit sejourner et cinq choses
y assigne. C’est assavoir Lieu.
Eaue : temps : medicine/ et exercite
Lieu qui ne soit d’emprez paluz ne marez
fumeuz. Eaue qui ne soit malsaine
orde ne corrumpue en fosse plaine de
vermines. Temps que en esté ne soient
aux grans chaleurs sans umbre des
arbres &amp; pavillons et que deffaulte
ilz n’aient de bonne eaue pour eulx
et leurs bestes. Medecine que doivent
estre garnis de tous mires et
de bons medecins et toutes choses
qui a malades conviennent tout ainsi
que s’ilz fussent en une cité. Exercite
c’est que tant s’acoustument a
suffrir peine et traveil et dures gestes
quant vient a la necessité de maladie
par la non acoustumance ne
leur courre sus. Si sont ceulx convenables
en bataille qui sont tous
duis : et aussi acoustumez de endurer
froit/ chault/ dure giste et aspre
vie/ car nul riens ne leur peult advenir
qu’ilz n’aient paravant essaié
Ainsi et par ceste guise selon vegece
le sage capitaine fera bastir ses
logis esquelz par ordre establira ses
capitaines avec leurs gens soubz
divers estandars et banieres ainsy
qu’il doibvent aller en bataille par
la forme qu’il leur aura ordonné/ &amp;
il au milieu avec les siens sera avec
son estandart dressé en hault.</p>

<div class="chapter"></div>

<h3 id="l1c15" title="xv. Du soing que le capitaine doibt avoir a prendre garde sur son ost">Cy
devise le soing que le capitaine
doibt avoir a prendre
garde sur son ost.
<span class="fl">xv. cha.</span></h3>


<p>Entre les autres vertus convenables
a capitaine d’ost
est necessaire qu’il soit preudomme et
de grant loyauté ainsi que par exemple
est escript du bon fabricus rommain
ducteur des ostz rommains qui
pour sa tresgrant vaillance et bonté
Le roy pirus son adversaire luy
voulut donner la quarte partie de
son royaume et de ses tresors/ mais
que de sa partie se voulsist consentir
a estre son compaignon d’armes.
Auquel il respondit que trop faisoit
a despriser richesse acquise par traïson
et mauvaistie. Et possible estoit
que par armez peust estre vaincu
mais par desloyalté non.</p>

<p>Avec ce
dist vegece que le capitaine auquel est
commis si grant ost et chose/ comme la
charge de noblesse de chevalerie.
Le fait du prince/ La chose publique
sceureté des citez et la fortune des batailles :
doibt estre non pas sans plus
en general sur tout l’ost/ mais en particulier
sur chascun/ car se riens mesadvient
le commun dommaige est attribué
a sa coulpe/ Et pource le vaillant
capitaine d’ost commis de par le
prince si que dit est/ sera soingneux
de prendre garde sur ses gens que bien
se gouvernent es logis comme de raison
appartient.</p>

<p>Le livre dit que quant
ces jeunes escuiers sont a repos/ ilz
doibvent eulx esbatre es forces d’armes
en demonstrant que mieulx leur en
plaist l’exercice que l’oisiveté. De laquelle
se meut souvent noise entre jeunes
gens. Et pource le capitaine doit
prendre garde quant ilz sont trop rioteux
de s’en delivrer par bel non pas par
les grever/ qu’ilz n’alaissent d’autre part/
ou qu’ilz machinassent aucun mal/
mais par bel les doit on envoier en
quelque lieu faignant aucune occasion
Et dit oultre que se necessité contrainct
mettre en telz gens medicine de fer
qu’ilz ne doivent pas estre espargnez
Car plus droicturiere chose est en
user afin que les autres y prennent
exemple/ que ce que on leur seuffre offencer
et faire outrage a plusieurs gens
mais dist il les capitaines sont plus
a loer/ desquelz les gens d’armes sont
a mesmes par rigle et bonne doctrine
que ceulx que la paour d’estre pugnis
les en retarde.</p>

<p class="c large">L’acteur.</p>

<p>L’acteur dit que gens assemblés de
plusieurs nations meuvent voulentiers
noises et tumulte/ et aussi aucunesfois
advient par aucuns qui ont
lache voulenté de combatre en la bataille
si faignent eulx couroucer afin
que on ne les y maine et leur vient
pour l’une des deux causes ou pour
toutes les deux/ C’est assavoir ou
pource que meilleur voulenté ont a
la partie contraire/ ou pource que acoustumé
ont a estre oiseux ou peu
faire et vivre delicieusement. Et
pource la griefté du traveil non acoustumé
leur tourne a ennuy. Et dient
les livres que grant honneur a le capitaine
quant en l’ost ses gens se maintiennent
convenablement.</p>

<p>A ce propos
est dit que quant Thimoceus le
message du roy Pirrus fut envoyé
en l’ost des rommains pour traicter
entre eulz Il y trouva les chevaliers
de si noble et si haulte maniere
et de si gracieux maintien qu’il rapporta/
a pirrus que il avoit veu ung
ost des roys/ Ainsi le saige capitaine
sera pourveu en toutes choses prendra
grant cure et soing que riens par sa
faulte ne demeure impourveu. Aussi
ne dormira gaires/ et petit de repos
prendra/ car le cueur ardant en quoy
que ce soit/ vient de grant labeur.
Si sera curieux d’envoier subtillement
espies et escoutes ça et la pour
savoir et enquerre l’ordonnance &amp; maintien
de ses ennemys Si advisera combien
il a de gens/ et combien ses ennemis
en ont/ Et laquelle partie a les meilleurs
chevaulx/ le plus de trait et de gens
de commune/ et de quelle nacion quel secours
et dont il peult venir/ Et sur
ces choses vouldra oyr l’oppinion de
plusieurs chevaliers bons et saiges
capitaines preudommes plains de
bon conseil et en armes expers Il
ne vouldra pas ouvrer selon l’advis
de soy seul/ mais par l’advis de plusieurs :
&amp; par leur regard luy avec
eulx delibera le meilleur a faire/ se
la bataille donnera ou non/ ou s’il attendra
que on l’assaille soy estant sur
sa garde pour decepvoir par aucune
cautelle ses ennemis mais s’il peut
savoir que ses ennemis actendent
secours il les hastera de les combatre
Ou s’il actend secours il retardera
s’il se sent le plus foible. Si fera ses
aprestes et se tiendra sur sa garde il
sera soingneux que bon guet soit fait
afin que en mengant ne impourveuement
ne puist estre surprins Car
dit le maistre que en greigneur seureté
peult avoir greigneur peril et pour
ce doit le capitaine s’il voit son point
assaillir ses ennemis quant ilz menguent
ou quan ilz dorment ou quant
ilz sont lassez de cheminer ou que
leurs chevaulx paissent ou menguent
lors que plus seurs cuident estre car
a ceulz dist il qui ainsi sont surprins
vertu ou force ne leur a mestier ne grant
multitude ne leur peut aider
Car a celui qui est vaincu en plaine
bataille ja soit ce que savoir art
et usage d’armes ne lui a peu prouffiter
neantmoins il se peut complaindre
en son couroux de fortune mais
celui qui est desconfit ou grevé par cauteleux
agait ne s’en doit prendre que
a soy mesmes Car il l’eust bien peu
eschever s’il eust esté aussi soingneux
de soy garder comme estoit son ennemy
de le surprendre. O bien demonstra
stipion l’affrican qu’il estoit maistre
de sagement envaÿr lorsqu’il fist
tant qu’il trouva voye que le feu fust
bouté es logis des ostz de ses ennemis.
Et puis tantost leur courust
sus par tel asperté qu’ilz ne savoient auquel
entendre et furent alors vaincus
plus par esbahissement que par armes
Ad ce propos dist vegece que moult
proufitable chose est a ung ost de
sages espies avoir qui bien sachent trouver
maniere de savoir les affaires
et voulentez que les ennemis ont
et que par dons ou grans promesses
sachent eulx entremectre par voyes
cauteleuses de atraire aucun ou plusieurs
et mesmement s’ilz pevent du
conseil de l’autre partie tant savoir
qu’ilz sachent toute leur voulenté
Et par ce peut savoir le capiteine
ce qui lui est meilleur a faire et avec
ce dit encore vegece que moult prouffitent
gens qui pevent servier discord
entre les adversaires tellement que obeyr
ne dayvent a leur capiteine duquel
on se doit pener de savoir ses condicions
et se on le peut nullement prendre
par ses mesmes taches et de ce doit estre
advisé le saige capiteine car nulle
nacion tant soit petite ne peut du
tout estre affacie par adversaire se ce
n’est par meslee ou contens des siens mesmes
mais ausi pareillement que ledit capiteine
sera soingneux d’envoier ses espies
ausi prendra il garde qu’il ne soit espiés
ne son convine descouvert ne mesmement
l’ordonnance de son ost. Et que la
cantité des gens ne soit sceue par
ses ennemis pour ce que sur ce pourroient
pourvoier. Encore y a autre
maniere qui prouffite a aucuns quant
ilz se sentent si grandement fors et tant
bien garnis de foison de gens d’armes
que bien leur plaist que leurs ennemis
sachent la grant fierté de leur
ost afin que d’eulz soient plus redoubtez
et cremus sicomme il advint lorsque
le roy pirus de macedonne envoia
ses espies pour savoir l’estre et
la cantité de ses ennemis lesquelz espies
prins et menez devant le prince
de l’ost rommain ne veult qu’ilz eussent
mal ains ordonna qu’ilz fussent
par tout menez affin qu’ilz recordassent
sa grant puissance de laquelle chose ainsi
faicte le roy pirus loua moult les
rommains et plus fort les redoubta
Et semblemment dist on que le puissant
roy alixandre le fit ou temps de ses
conquestes mais se de fait de son adversaire
peut on tant apprendre qu’il
sache s’il a plus de gens a pié plus
d’ommes d’armes ou plus de gens de
trait ou mains que lui. Selon ce se
pourra ordonner pour la meilleur
voye a son prouffit et dommage de
ses ennemis. Les acteurs qui de ceste
matiere ont parlé dient que des
le temps ancien les capiteines des
ostz avoient proppres enseignes sur
leurs heaulmes pour estre congneu
des leurs &amp; avoient confanons a certaines
divises ou leurs gens se retrayoient.
C. chevaliers estoient subgetz
a ung capiteine c’est assavoir. cent hommes
d’armes et iceulz capitenes appelloit
on centurions et autres en avoient
plus grant nombre et autres
moins et bailloit on les banieres et
les estandars a porter aux plus vailans
chevaliers aux plus feaulx &amp;
aux plus seurs laquelle ordonnance
est encore aujourd’uy a bon droit tenue
pour ce que l’ost au regard de
la baniere se gouverne il est escript
comme par la faulte de ung traytre qui
tenoit l’estandart fut une fois en grece
ung grant ost de gens desconfit par
une petite cantité de gens en bataille.</p>

<div class="chapter"></div>

<h3 id="l1c16" title="xvi. De la maniere de deslogier d’une place">Cy
devise la maniere que le
capiteine doit tenir au deslogier
d’une place et par les chemins
ou il manie son ost.
<span class="fl">xvi. chapitre</span></h3>


<p>S’il advient que l’ost partir se
doive et changer place le sage
capitene advisera bien comment.</p>

<p class="c large">Vegece.</p>

<p>Et dit vegece que ainçoys
que le duc ou capitene se meuve
doit bien savoir la disposicion
de ses ennemis qu’il sache eslire lequel
vault mieulx qu’il se parte de jour
ou de nuyt/ mais avant doibt bien
avoir aprins l’estre des chemins afin
qu’il soit pourveu de soy y contenir
en maniere de son ost n’y puist
estre seurprins/ sicomme en trop d’estrois
passages ou il puist estre
guectez ou en fondrieres d’eaues
palus &amp; marescages ou les autres
sachent mieulx les adresses du païs.
Et pource tout ainsy que ceulx
qui vont par mer et les perilleux
passages et estroitz ne scevent les
font paindre en une carche pour les
eschever.</p>

<p>Semblablement il est
escrit que ainsy le fist le roy alixandre/
Et aussi les capitaines &amp; meneurs
d’ost doivent savoir les voies
&amp; passages/ montaignes/ forestz
bois/ eaues/ rivieres/ et destroitz
par ou passer doivent/ &amp; pourtant
que bien s’en sera informé/ le sage capitaine
de paour qu’il ne faille/ prendra
se besoing est conduicte de ceulz
qui les scevent/ lesquelz gens prins
pour conduire les fera si bien garder
qu’ilz ne puissent eschapper/ afin
que espace ne puissent avoir de l’ost
traÿr ou d’aucune mauvaistie faire.
Si leur donnera argent &amp; promettra
grant guerdon se loyaument
les conduisent/ &amp; aussi par grans
menaces les espouenteront seigneurs
et autres s’ilz font le contraire
Le capitaine deffendra bien
expressement qu’ilz ne revelent a personne
le chemin determiné a tenir
ne quel part veult mener son ost
ne le propos qu’il a. Car a peine y
est ung ost sans traitres/ &amp; fort seroit
que en telle quantité de gens
ou souvent a foison d’estrangiers n’y
ait de faux courages/ mais il doit
savoir que chose n’est pas au monde
qui moins face a souffrir a princes
seigneurs ou capitaines d’ost
que ceulx qui le font si en appert/
&amp; doibt savoir qu’ilz deservent mauvais
guerdon combien que aucunes
fois le facent pour complaire.</p>

<p>Bien
le monstrerent les rommains a ceulz
qui traitreusement avoient occis
Certorius leur seigneur pour cuider
complaire aux rommains/ pour
ce que jasoit ce qu’il fust rommain
et leur seigneur toutesfoys avoit
il mené grant guerre/ a ceulx de romme
par le despit et envie qu’il portoit
a aucuns seigneurs rommains
Mais quant les traiteurs vindrent
pour avoir leur sallaire/ ilz receurent
la mort/ &amp; leur fut dit que tel
paiement appartenoit a trayteur
Semblablement est il escript que
ainsy le fist le fort roy alixandre a
ceulx qui pour lui complaire avoient
occis le roy daire leur seigneur.
Avec ce aura commis &amp; commandé
a plusieurs des siens bons &amp; loyaux
qu’ilz soient montez sur bons
chevaulx &amp; cherchent ça &amp; la pour
prendre garde que l’ost ne soit espié.</p>

<p class="c large">Vegece.</p>

<p>Et dit vegece que espies
doibvent estre envoiez comme
s’ilz fussent pellerins ou laboureurs
affin que jour et nuyt serchent partout
que quelque part embusche n’y
ait. Et se les espies ne retournent
le capitaine doibt prendre une autre
voye s’il peult nullement/ car
c’est signe qu’ilz sont prins/ si accusent
telz gens par tourmens tout
ce qu’ilz scevent. Si ne sera pas apprentis
de avoir mis son ost en belle
ordonnance avant son departir
Le bon capitaine mettra les meilleurs
de ses gens avec planté de
trait du costé ou il pensera que le
plus grant peril soit et aura donné
ordre que la plus feble partie obeisse
a la plus forte et bien ordonné
et commis aura aux autres capitaines
ses subgectz que l’avantgarde
voit par belle ordonnance joinctz
ensemble a pas ayrés tous prestz
de rencontrer leurs ennemis se besoing
est. Le corps de la bataille venans
aprez serrez et joinctz sicomme
ung mur/ estandars banieres et
penonceaulx volletans au ven[t]
Et puis l’arriere garde par semblable
ordonnance.</p>

<p class="c large">Vegece.</p>

<p>Et
dit vegece que le charroy et sommage
des provisions doibt apres
l’avantgarde venir pour plus grant
sceureté ou devant l’arriere garde
Et pource que aucunesfois on assault
de costé par aucune embusche
on y mettra de celle part gens
d’armes et assés trait. Et se les ennemis
de toutes pars s’estendent
de toutes pars leur soit appareillé
secours/ et selon les gens qu’il aura/
il sera advisé de prendre l’avantage
du chemin ou en plains champs
ou par sur montaignes s’il peult/
pource que mieulx se deffendent
par boys ou sur montaigne gens
de pié que ceulx de cheval desquelz
usent mieulx en lombardie ou autres
contrees et les appellent brigans
ou enfans de pié.</p>

<p class="c large">Vegece.</p>

<p>Et dit vegece que de ceulz se peut
on moult bien aider/ mais qu’ilz
soient bons comme ilz soient convenables
en champs et villes en mons
et en vaulx/ car en plus de lieux
se pevent ficher que ceulx a cheval
ilz sont appers et legiers pource que
legierement sont armés/ et sont les
bien usages communement hardis
si en peult on tenir grant nombre a
assez pou de coust. Et dit le livre
d’armes que le capitaine doibt bien
prendre garde a la maniere de l’aller
de ses gens que areement &amp; par
egal facent leurs pas/ car ost desordonné
est en grant peril/ ne riens
n’est plus prejudiciable en fait de
bataille que desordonnance Et dit
qu’ilz doivent aller x. mille pas au
temps d’esté ou cinq heures qui pevent
monter cinq lieues/ &amp; se besoing
est pevent encor aller ii. mille pas
et non plus. Si doibt estre advisé
que par long chemin ne traveille
tant son ost/ que necessité de repos
les puisse rendre malades/ pource
doibt adviser de partir a heure convenable
si que logés puissent estre
ainçoys qu’il soit nuyt. Et que es
cours jours d’iver ne partent si tart
que par pluyes nesges ou gellees
leur conviengne aller grant partie
de la nuyt/ &amp; soit pourveu de haies
de buissons et de toute fueille/ car
riens n’est plus necessaire en ost que
feu/ et qu’ilz ne usent de mauvaises
eaues de doubte d’engendrer pestillence/
car en telle assemblee n’ont
malades mestier et est grant meschief
quant necessité de bataile chasse
ceulx qui par maladie sont desconfitz
a faire plus qui ne pevent.</p>

<div class="chapter"></div>

<h3 id="l1c17" title="xvii. De passer ost par fleuves ou par grans rivieres">Cy
parle de passer ost par
fleuves ou par grans rivieres :
<span class="fl">xvii. chapitre.</span></h3>


<p>Il eschiet aucunesfois qu’il
convient a ost passer fleuves
et rivieres/ qui est chose moult encombreuse
&amp; plaine de peril. Et les
remedes de les passer a mys vegece
qui dit que premierement doibt estre
bien advisé en quel lieu la riviere
peut estre moins parfonde &amp; en
cellui endroit se doibt mettre au travers
une route de gens tresbien montés
&amp; une autre route audessoubz
&amp; illec entredeux passera la grant
flote de l’ost/ et dit que ceulx de en
hault retendront la roideur de l’eaue/
et ceulx de embas pourront
soustenir ceulx que la force de l’eaue
maistrieroit. Et se l’eaue est tant
grande que cestui remede n’y puist
servir &amp; que a toutes fins la conviengne
passer ou qu’il y ait grant proffit
a estre de l’autre part/ le capitaine
aura fait faire grans pons portatifz
qu’il fera en charroy devant
soy mener dont les aucuns seront
faitz sur queues vuides actachiez
par le travers de bonnes cordes &amp;
bonnes aisselles bien chevillees
et bien serrees l’une a l’autre/ Et le
peut on tout acop asseoir en l’eaue
sicomme ung pont leveiz. Par engin
des subtilz maistres desquelz
sera avant bien pourveu.</p>

<p>Autres
par grans pieces de bois fichies
en l’eaue ausquelz seront cordes bien
atachees &amp; ais par dessus. Autres
par avoir plusieurs bateaulx atachez
ensemble &amp; couvers d’ais par
dessus et de fiens &amp; sont iceulx les
plus fors qui soient qui de tant de
bateaulz pourroit finer/ ou sinon
avoir longues pieces de bois bien
chevillees ensemble et mettre des
ais et des cloyes par dessus/ mais
que les pieces de bois soient bien esquarrees/
&amp; puis tout couvrir de
fiens et les encrer tresbien en l’eaue
affin qu’ilz soient plus fermes. Et
par telles voies pevent assez legierement
passer/ mais divers remedes
y trouva Cirus le roy de perse
quant il alla pour prendre la cité
de babilonne &amp; il se trouva sur
le grant fleuve de eufrates tant large
&amp; si parfont que impossible sembloit
a passer/ il le fist a force d’ommes
par faire fossez &amp; cavains/ la
terre partir &amp; la riviere en quatre
cens lxvi. rivieres &amp; par celle voye
passa/ car il n’est riens que engin d’omme
n’ataigne quant sens et grant
voulenté s’en entremettent Avec
ce est recité par les anciennes histoires
que les conquereurs de jadiz estoient
si duis et si bons maistres
de nager qu’ilz ne craindoient pas
a traverser rivieres de grant largesse/
et avoient grans pieces de
mairien cavez et creusez dedens lesquelles
pieces ilz mectoient leurs
harnois/ et les autres faisoient faisseaulx
de ramille et les mettoient
sus/ et ainsi passoient/ &amp; se du pont
ont mestier pour passer et rapasser
doibt estre fossoyé et basty du costé
des ennemis et gardé a bonnes gens
d’armes et foison trait/ et quoy ces
tours sembleroient legiers a oyr et
fors a faire a ceulx qui aprins ne
les ont/ qui dire pourroient que ce
seroit songe/ toutesfois ce n’est pas
truffe/ que quant les grans ostz des
rommains durant l’espace de plus
de xxx. ans/ alloient souvent en
auffricque et jusques a la cité de
cartage/ et mesmes en contrees trop
plus loingtaines leur convenoit
passer plusieurs rivieres et grans
fleuves et fons/ et semblablement
par toute la terre qu’ilz conquirent
ilz n’avoient pas pontz faitz de pierres
ne vaisseaulx aux rivaiges
et ne trouvoient qui oultre les passast/
se leur convenoit user de telz
engins. Et s’il advient que par nuyt
a la lune ou se en requoy puissent
passer que les ennemis riens n’en
sachent/ tantost se doibvent armer
&amp; en bonne ordonance remettre que
surprins ne soient et aller leur voie
le beau petit pas en telle ordre que se
les ennemys surviennent soient appareillez
a plus souffrir de peril
que iceulx a leur donner/ mais s’ilz
les pevent eschever par montaignes
&amp; mettre les autres par dessoubz
ce leur peut estre grant sceureté
et avantage/ &amp; s’il est ainsi que
les voies treuvent estroictes par
empeschement de boys ou hayes/
vault mieulx dit vegece qu’ilz les
oeuvrent et eslargissent en faisant
chemins a la main/ que ce qu’ilz souffrissent
peril es larges et amples
chemins.</p>

<div class="chapter"></div>

<h3 id="l1c18" title="xviii. Des manieres a tenir au temps d’avoir prochaine bataille">Cy
devisent les manieres
qui affierent a capitaine d’ost
a tenir au temps qu’il espoire
avoir prochaine bataille.
<span class="fl">xviii. chapitre.</span></h3>


<p>Apres les choses dictes est
temps de venir a parler
de certains pointz advis &amp; rigles
qui au capitaine sont bons a tenir
au temps qu’il espoire avoir prouchaine
bataille selon le livre d’armes/
et les autres acteurs qui de
ceste matiere ont parlé/ Et est assavoir
que quant on sent que ennemis
veullent courir sus/ on ne doit
pas attendre qu’ilz entrent en la
contree ainçois leur doibt on aller
audevant a grant ost. Car mieux
vault fouller la terre d’aultruy que
souffrir la sienne estre foullee Le
capitaine doncques arrivé au lieu
ou il se atent avoir en bref temps
avoir jour de bataille sentant ses
ennemis pres/ se tiendra sur sa garde/
mais il ne se hastera pas de les
assaillir en plaine bataille se a son
avantage n’est/ pource sera moult
curieux d’enquerre que on dist de
leur estre/ quel conseil il a/ quelz
sont ses capitaines duitz de guerre
ou non/ de laquelle foy et loyauté
sont ses gens d’armes comment le
cueur leur dit/ de laquelle et quelle
voulenté ont de combatre et se ont vivres
ou non/ car le fain se combat par
dedens &amp; peut vaincre sans fer
Il aura advis et conseil avec les
siens assavoir se le meilleur est de
donner tost ou non la bataille ou
la retarder ou attendre que assailly
soit/ car se savoir peult que par
fain soient mal menez ou que la
paye leur faille/ par quoy s’en voisent
petit a petit/ &amp; tous malcontens
laissent leur capitaine/ et que
gens delicatifz nourriz a court et
es aises et mignotises y ait/ quoy
qu’ilz soient foison/ mais que plus
ne puissent souffrir la dureté du
champ et la merveilleuse et aspre
vie d’ost Ains desirent le repos ne
se hastera pas en quelque maniere
de donner la bataille/ Ains se tiendra
paisiblement comme se riens
n’en sceust &amp; le plus secretement qu’il
pourra envoiera mettre embusches
aux passages/ et par ce s’il peult il
les surprendra.</p>

<p>Que grant proffit
soit a capitaine d’ost savoir sagement
mectre embuches et surprendre
ses ennemys lors y parut
lors que hesdrubal menoit au secours
de hanibal prince de cartaige
son frere/ a tout merveilleux ost
contre les rommains/ lesquelz de
ce advisez s’embuscherent au pié des
montaignes/ et la luy coururent
sus par telle vigueur que l. mil hommes
et plus y occirent &amp; prindrent
a tout grans richesses Nonobstant
la foison des elephans qu’ilz amenoient
dont moult bien se savoient
aider en bataille.</p>

<p class="c large">Vegece.</p>

<p>Et ceste voye tenir afferme vegece
disant que on doibt espier son
adversaire tant que son ost est divisé
au passer grans fleuves/ ou que
las soient de cheminer/ ou entreprins
de palus/ ou d’aucuns estroiz
passages/ si que eulx occupez
d’empeschemens soient
avant occis que ordonnez/ mais se
le capitaine scet que ses ennemys
soient fors et de grant couraige contre
lui et desireux de combatre/ semblablement
se doibt pener d’estre
contre eulx.</p>

<p>S’il advient que jusques
au logis viennent l’ost assaillir/
a l’eure qu’ilz ne cuident pas que
on les doive assaillir : il se deffendra
sans plus faisant semblant de non
voulloir yssir/ mais quant iceulx
auront les dos tournez/ s’il advise
que aucunement soient defrontez
ou amusez a prendre quelque proie
adonc se son point voit/ sauldra
hors en tresbel arroy et hardiement
leur coura sus en portant leur dommaige
a son povoir/ mais il doibt
bien regarder de non faire saillir
hors ses gens en tant qu’ilz soient
lassés par erre de longue voye
ou grant journee/ car gens lassez
sont demy vaincus. Et par celle
voie assaillirent les tressages rommains
le trespuissant roy D’assirie
D’aise/ et D’europe. Anthiocus
c’est assavoir par nuyt que son ost
estoit travaillé et avoit tresgrant
besoing de reposer ne garde ne s’en
prenoient ou les rommains estans
en assez petite quantité occirent
plusieurs des gens au roy Anthiocus
plus de lx. mille si que l’istoire
raconte.</p>

<p class="c large">Vegece.</p>

<p>Et dit vegece
que comme bataille soit finee
en deux ou en trois heures Apres
laquelle toute esperance est cheue
a la partie desconfite. Et pource
que la victoire ne peult pas estre
congneue avant le commencement
Le saige capitaine ne se doibt pas
voulentiers ne de legier mettre en
bataille planiere se son grant avantage
ne voit.</p>

<p>Que journee de
bataille soit et face a redoubter
comme chose trop adventureuse
bien l’esprouverent les rommains
lors que leur grant ost eurent envoyé
en bataille que contre eulx
s’estoit rebellee/ ou de la bataille qui
trouverent tost preste ne demoura
d’eulx personne qui a romme peust
rapporter les nouvelles. Ains le
sceurent apres longue espace par
autres estrangiers. Pource le sage
capitaine se doibt souvent pener de
grever ses ennemys en belles escharmouches
par agais et embusches/
et par ses voies les diminuer
par chascun jour le plus qu’il
peult.</p>

<p>Item dit aussi que quant
il advient que on prent prisonniers
durant la guerre soit en escarmouches
ou autrement/ que on ne doit
iceulx traicter si durement que on
les rende desesperez de leur vie/
ou cas que on attende bataille
Car de tant que moins auroient
d’esperance de trouver pitié s’ilz estoient
vaincus/ de tant se deffendroient
ilz plus aigrement. Car
maintesfois a esté veu que petite
quantité de gens desesperez vainquoient
grant et puissant ost/ par
ce que mieulx aimoient a mourir
que cheoir es cruelles mains de leurs
ennemis/ si est grant peril de
telz gens combatre/ car par leur
grant ayr/ force leur croist a double/
si doibt il bien savoir congnoistre
et juger/ si que le droicturier/
juge aussi bien la force de l’avantage
de son adversaire et de quoy/
et comment il le peult grever comme
son fait propre/ et par ce se peut
saigement conseiller en fait d’agait
Et par celle voye ont plusieurs
fois petit nombre de gens conduitz
par bon et sage capitaine vaincu
grant multitude si que dit est.</p>

<p class="c large">Vegece.</p>

<p>Mais s’il advient
ce dit vegece ennemy te presse de
prendre jour de bataille et qu’il te
haste de combatre/ prens garde ce
c’est a ton avantage et a ton grief/
si n’en fais riens se ton meilleur n’y
voys.</p>

<div class="chapter"></div>

<h3 id="l1c19" title="xix. Des manieres a tenir pour se partir sans livrer la bataille">Cy
devise les manieres
que capitaine doibt tenir se il
advient qu’il se vueille partir
du champ sans attendre ne donner
la bataille.
<span class="fl">xix. cha.</span></h3>


<p>Mais posons que le cas advienne
que le prince mande au capitaine
qu’il s’en retourne sans livrer
la bataille ne que plus en face/
ou que le capitaine voulsist pour
certaines causes laisser le champ/
est a regarder quelle maniere il tiendra
sans effraier ses gens nullement
ne que ses ennemis l’apperçoivent
Car dit vegece/ que il n’est
plus grant villenye que soy partir
du champ present ses ennemis
ains que on assemble se ce n’est pour
avoir accord prins entre eulx/ car
en ce apperent deux choses malhonnorables/
l’une qu’il ait paour et que
couardie le meut. l’autre que petite fiance
a en ses gens/ et avec ce donne
hardement aux ennemis. Et pour
ce que le cas advient aucunesfois
que les deux ostz s’entrevoient sans
assembler est bon de toucher la meilleur
voie puys que partir convient
sicomme vegece l’enseigne qui dit
ainsy.</p>

<p>Puys que partir te veux
garde bien que les tiens ne sachent
en quelque façon que ce soit pour eschever
l’assemblee/ mais fais courir
la voix entre eulx que c’est pour
aucune cautelle trouvee pour grever
en autre lieu et rataindre mieulx
les ennemys qu’ilz ne s’en donnent
garde/ et les autres par certains
agaitz.</p>

<p class="c large">Vegece.</p>

<p>Car
vegece dit se tes gens savoient que
partir voulsissez sans en plus faire/
tantost petit a petit leveroient
le champ/ pource qu’ilz penseroient
que tu fussez espouenté de donner
la bataille si pourroit estre a ton
grant honte.</p>

<p>Apres dist il tu
doibs garder que tes ennemis ne
l’apperçoivent/ car tantost te pourroient
courir sus. Et pource aucuns
en tel cas aucunesfois ont fait assembler
une flotte de gens a cheval &amp;
courir ça et la pour faire umbre a
ceulx de pié qui endementiers passoient
oultre.</p>

<p>Aultres se sont
partis de nuyt qui est une maniere
merveilleusement honteuse/
car ceste appert estre droicte fuite.
Et autres en belle bataille arrengee
s’en partent plainement/ mais
ses manieres de partir ce dist il ne
sont pas a louer se grant necessité
pour l’ost sauver ne le fait faire/
Mais meilleur maniere est dist il
que ceulx de pié legierement armez
se partent tout coiement et voisent
prendre ung certain champ dont
le lieu soit a leur avantage et la se
treuve tout l’ost. Et se les ennemys
se mettent a chasser les premiers
venus leur soient audevant tant
que l’ost s’assemblera/ Adonc de l’avantaige
de la place avec leur force
se pourront aider a eulx contrester
&amp; vendre chier leur fuite/ car
dist il nulle riens n’est plus perilleuse
a ceulx qui follement chassent
que eulx embatre sur agait ou en
lieu qui au chois soit pourpris des
adversaires.</p>

<p>Quant on se part
de la place/ une partie de l’ost voise
par le grant chemin bien ordonneement/
ou cas que les ennemys
tendent a les suyvir/ et les autres
soient envoiez secretement par autres
costiant leurs compaignons.
Sy advient communement que ceulx
qui chassent par le grant chemin
pource que entour eulx peust
veoir se delaient ça et la &amp; puys s’en
partent/ mais quant cuident estre
delivrez &amp; que la chasse ont laissee
et ne leur chault plus d’ordonnance
comme ceulx qui cuident estre asseur.
Adont les embusches lez quelque
terre leur courent sus par grant
vigueur/ et par celle voye moult
adommaiger. Et comment qu’il
soit celluy qui part de son ennemy
doibt en toutes guises pourveoir
s’il est chassé que les chasseurs aient
aucun meschief au retourner ou
par bastir agait ou par pas enforcer
ou en quelque autre maniere.
S’il advient que a iceulx chassans
conviengne passer aucun fleuve
ou rivieres fay ton agait pour
courir sus aux premiers passez/ &amp;
ordonne autre partie de tes gens
se tu peulx par derriere ceulx qui
encores attendent a passer. Et s’il
te convient mesmes passer par aucuns
boys au destroitz envoye devant
personnes feables et saiges
qui te sachent rapporter le pas/ et
se embusches y a/ car moins honteuse
chose seroit a recevoir dommaige
en combatant a son ennemy
appertement que avoir encombrier
par ung agait/ dont on ne seroit
donner garde par grande negligence.</p>

<div class="chapter"></div>

<h3 id="l1c20" title="xx. Des tresgrans perilz des traictés de paix ou de treves">Cy
devise se le capitaine
d’ost chiet en traictié de paix
ou de trieves avecque ses adversaires
ou ennemys. Et comment
il se peult preserver et
garder des merveilleux et tresgrans
perilz ausquelz il peut
estre deceu.
<span class="fl">Chapitre xx.</span></h3>


<p>Affin que riens qui convenable
soit expedient a mettre
en nostre livre ne soit oublyé des
cas qui en armes souvent adviennent
et advenir peust est bon de
parler d’une chose qui trop durement
peult grever l’ost/ et plus vaincre
que fer ne quelconques autres
choses/ et qui souverainement fait
a eschever et s’en garder quoy que
mout forte chose soit a destourner
quant en ost c’est embatue si que declairé
sera cy apres.</p>

<p>Devisé avons
comment ung ost se peult
partir le plus sceurement du champ
en cas que meilleur conseil lui dist
de non combatre. Or supposerons
autrement. C’est assavoir que en
champ soient les deux ostz a grant
effort d’une part et d’autre appareillés
de prendre journee de bataille/
mais par certains moiens entrent
en tractié de paix/ si est assavoir
que en ce cas est necessaire ce
que devant avons tant dit : c’est que
le capitaine soit sage. Affin que en
toutes choses ce sache tenir au mieulx/
et pour ensuyvir la voye que
sagesse peult enseigner premierement
advisera/ a deux principalles
choses.</p>

<p>La premiere est qu’il
considerera qui sont les personnes
qui traictent et de quel mouvement
leur peut venir.</p>

<p>La seconde quel
et sur quelz poins est fondé celluy
traictié/ quelle est la demande que on
luy fait ou quelle est l’offre.</p>

<p>A la
premiere des deux fait a/ adviser
se ceulx qui traictent sont ses amis
ou s’il les repute/ ou s’ilz sont gens
moyens non adherens d’un costé
ne d’autre/ ou se simplement sont
deceuz de l’autre partie/ s’il est ainsy
qu’il viengne simplement de l’autre
partie moult s’imposera de bon
signe se fraude n’y a car ou dieu les
a inspiré/ ou il appert qu’ilz doubtent [et]
resoingnent la bataille. Neantmoins
doit bien adviser la maniere
de la demande &amp; aussy l’offre
Et pource que quant se vient
grant poix porte/ la chose se conseillera
avec les sages de son conseil
et bien advisera sur tous les poins
tant que au respondre ne se montre
ignorant et qu’il n’y ait riens oublié.
En laquelle responce gardent
l’onneur et preu de leur prince
et aussi le leur.</p>

<p>Il ne sera trouvé
reffusant de la voye d’accord a
ses bons poins raisonnablement
Lequel accord ou appointement
en quelque maniere ne doibt estre
achevé sans la licence du prince
Lequel est en escript tout par ordre
la demande et l’offre demandee
Car bien doit estre advisé de soy
garder d’en agreer quelconques convenances
aux ennemys sans licence et
voulenté de luy de son conseil/ par
l’exemple de ung tresbon conduiseur
de l’ost rommain qui avoit esté
envoyé devant la cité de magence
dont il fut desconfit avec quarante
mille de ses gens. Et pource que
apres la desconfiture il agrea paix
aux magenciens sans la licence de
ceulx de romme/ ilz ne la tindrent
pas Ains envoierent ledit conduiseur
de l’ost rommain prins et lyé a
magence et rompirent l’accord Et
icy fait a regarder/ car se tu peux
appercevoir que on te tiengne en
parolles par loing traing trouvant
aucunes choses sans necessité pour
alonger temps/ saches de vray que
tout est decepvance et cautelle/ en
attendant aucun secours delayer
sans plus la bataille/ ou affin que
tes garnisons soient tandiz dissipees
et que tes gens se ennuyent
du long sejour et se partent pou ou
pour quelque autre cause Item
se ledit traictié vient de ung autre
moyen si que se le pappe y avoit
envoié ung legat pour mettre
paix/ ou ung autre prince ou
seigneur meu par bonne voulenté/
quoy que devers le prince deust
estre allé premierement ou supposé
que toy mesmes soyes le prince
doibs a celluy moien bien declarer
l’occasion/ la cause le bon droit et
la juste querelle que as de mener
guerre contre l’autre partie affin
que ledit traicteur qui veult sans
sang espandre mettre fin en ceste
guerre soit advisé de ce faire telle
admende et satisfacion qu’il appartient
monstrant aux ennemys leur
grant tort. et aussy se les ennemis
dient avoir meilleur droit ne soies
aveugle que voulenté te destourne
a toy submettre a raison/ &amp; se tu sens
que en aucunes choses ayes droit
et es autres non/ tu te doibs plus
legierement condescendre a traictié
et accorder partie du voulloir
des autres sans ton deshonneur
se mieulx ne peulx faire et que laisse
aller aucune chose de ton droit.
Posons encore que l’ost des ennemys
fust amoindry en quantité
&amp; que la tienne fust multipliee de
gens et puissance et le leur amoindry
par aucune puissance autre ou
quelque fortune par quoy redoubtant
la bataille bien voulsissent
traicter et faire paix toy faisant bonnes
offres pour eulx mieulx mettre
en son devoir/ et eschever effusion
de sang/ ou qu’ilz fussent inspirés
de vouloir faire paix et tresbon
et loyal accord/ combien que
leur puissance fut a la tienne assez
egale/ que doibs tu faire/ te doibs
tu enorgueillir/ pourtant les cuidant
avoir si que d’avantage se a
la bataille venoit/ par quoy nullement
ne voulsisse venir/ a accord
Ains plus te feroit on d’offres et
plus seroies trouve rebelle et dur
Certes nenny/ car a peine seroit
trouvé que oncques advenist que
les reffusans justes offres quelque
droit qu’ilz eussent ne quelque
grant quantité de gens qu’ilz fussent
contre petite/ que mal ne leur
en advenist au derrenier. Et semble
que en tel fait dieu pugnisse iceulx
reffusans/ mais vecy ou tu
doibs regarder &amp; la est le peril c’est
que par traïson ne puisse estre deceu
par desloyaulx moiens soubz
umbre de traicter paix/ et a quoy
le pourras tu congnoistre/ certainement
par ses raisons pourras avoir
couleur de toy douter &amp; estre
sur ta garde/ par quoy s’il est ainsi
que le mouvement d’entrer en traicté/
soit venu d’aucuns des tiens
par la condition de luy pourras
penser quelles pourroient estre les
causes qui l’ont meu a vouloir faire
traicté/ car se sage est et preudomme
et de juste conscience et que tu
le saches bien/ tu ne te dois esmerveiller
se tel homme vouldroit voulentiers
trouver voye pour eschever
effusion de sang par aucun bon
et honnorable traicté et que paix
fust/ mais s’il est homme non acoustumé
de soy trouver en telz cas et
lasche de courage quoy qu’il puist
estre malicieux et bien parlant tu
peus bien pencer que de laschetté
et de couardise luy peult venir/
Mais non pourtant ne doibs tu
du tout debouter ses raisons/ mais
adviser se elles sont bonnes &amp; a ton
honneur et proffit.</p>

<p>Une aultre
chose fait a considerer c’est que en
bien escoutant celluy qui la voye
d’accord &amp; de traictié te conseille advise
se la paix peut mieulx estre &amp;
venir a son proffit que la guerre &amp;
se en parlant il se efforce de toy mettre
en couraige de faire paix Laquelle
pour le grant desir qu’il a ne te
soit pas bien honnorable. Ou se
c’est homme couvoiteux auquel
par dons ou promesses on luy eust
par aventure fait dire/ a ceulx icy se
savoir ne peulx tu ne dois adjouster
en aucune maniere nulle foy/
mais les bouter arriere tant que
tu pourras se souffisamment en
es informé. Car le tresmauvais
et desloyal conseilleur ne chasse tousjours
fors a son proffit/ &amp; le loyal
vise plus au bien publicque que
au sien propre.</p>

<p>Or est necessaire
que durant le traictié que ainsy
comme les ambassadeurs viennent
vers toy de dela/ que tu y renvoies
des tiens. Si doibs en ceste chose
estre si bien advisé que n’en soyez deceu/
car moult y peult avoir grant
peril se preudommes ne sont/ car par
telz moyens et ambassadeurs plusieurs
citez pays et royaumes sicomme
Troyes jadiz et autres plusieurs
ont esté deceuz par faulx
et traytres ambassadeurs eulx
monstrans estre loyaulx et bons
Ne il n’est pas de pareil peril a cestuy
pource que tant est couvert que
a peine nul tant soit sage ne se peut
de trayteur garder se par traïson a
entreprins a le grever.</p>

<p>Contre
ce peril y a meilleur remede que de
y envoier des plus prochains de son
sang se avec soy en a qui grant compte
facent de sa mort et destruction
et de tes meilleurs amis/ non pas
par adventure de ceulx en qui plus
te fies/ car par iceulx ont plusieurs
esté deceuz/ mais de ceulx que tu
auras mis en hault degré et qui
perderoient se tu n’estoies &amp; aultres de qui
tu sentiras la vie et conscience bonne
honnesté et loyale/ et de loyauté
user en tours de guerres et batailles
et que de traïson ne soient reprovez
selon la sentence des bons/ bien
le demonstra le tresvaillant fabricius
dont tant avons parlé/ Lors
qu’il estoit ost contre le roy pirus/
qui moult grevoit par ses batailles
les rommains. Et le medicin d’icelluy
roy pirus vint a Fabricius
et luy offrit emprisonner son maistre
mais que bien le voulsist guerdonner.
Le vaillant homme luy respondit
que ce n’estoit pas l’usage des
rommains vaincre par traïson/
si le fist renvoier a son maistre lequel
quant il sceut le cas dist a
haulte voix. Or avant tourneroit
le soleil de son cours que fabricius
se partist de loyauté. Si s’en
partit le roy pirrus sans donner
ceste fois la bataille pour la cause
de ceste grant bonté.</p>

<div class="chapter"></div>

<h3 id="l1c21" title="xxi. Des manieres a tenir le jour de bataille">Cy
devise les manieres
que le capitaine d’ost doibt tenir
le jour qu’il espoir pour
certain avoir bataille.
<span class="fl">xxi. c.</span></h3>


<p>Apres ces choses pour venir
au point que fait de guerre
conclud/ c’est assavoir assemblee de bataile
comme ce soit le fait principal disons
ainsi/ &amp; s’il advient a toutes fins
que necessité de combatre contraint l’ost de
assembler a certain jour aux ennemis
adonc ne doibt pas estre despourveu
le sage capitaine de tout
ce qu’il luy convient faire et adviser
au mieulx &amp; sont aucunes choses
qui ne sont pas a oublier/ que fera
il doncques il n’aura pas pou a penser/
car plus grant fait entre les hommes
ne peut estre fait que cellui ou
gist le plain fais de toute la contree
l’estat du prince et la vie de infinies
personnes/ l’onneur ou deshonneur
du seigneur ou de la chevalerie
et de tous nobles.</p>

<p>Adonc assemblera
il tous les capitaines de
l’ost devant soy et vouldra en audience
parler a eulx presens tous
ceulx qui estre y pourroient dire en
telle ou semblable maniere. Treschiers
freres compaignons et amis
nous sommes icy assemblez si que
vous savez par le commandement
de nostre bon prince pour garder
et tenir sa place ceste part comme ces
lieutenans pour maintenir a l’espee
la juste querelle de son bon droit
que ses nobles predicesseurs ont par
long temps soustenue/ ou qu’il a/
a bonne cause entreprise contre tel
roy ou seigneur Duquel a receu
plusieurs griefz/ c’est chose vraye
sicomme nous en sommes bien informez
Si sommez tenuz comme loyaulx
subgetz ou ses advoez prenans
de luy gaiges et souldees de
garder &amp; soustenir sa bonne cause en
exposant corps et biens sicomme promis
l’avons par nos sermens bien &amp; loyaument
sans deguerpir la place pour
paour de mort. Or faisons donc
tant et de ce vous supplie tous et
requiers sicomme a chevaliers freres
amys et compaignons que par
nous et l’effort de noz corps &amp; verde
hardy couraige a nostre predit
bon prince rapportons la victoire
de ceste bataille si qu’il en ait l’onneur
&amp; preu et nous avec lui en soyons
tousjours honnorez et prisez et que
sa bonne grace nous puissons desservir.
Si avons bonne cause beaulz
seigneurs d’assaillir de fier couraige
et envaÿr de grant voulenté ses
ennemis/ bien le vous sçay a dire/ car
ilz ont tort et nous droit. Si est
dieu devers nous lequel sans faulte
nous aidera a les vaincre se en
nous ne tient. Or vueillés donc
mes chiers amis chascun en droit
soy si bien le faire que je aye cause de
rapporter de vous telle relation que
a tousjours mais il vous en soit mieulx.
Et quant est de moy je vous
jure sur ma foy que qui bien se portera
a ceste besoigne je le pourverray a
sa vie en honneur et grant proffit.
Or allons hardiement mes
enfans contre ces gens nos ennemis
en nous commandant a dieu &amp;
lui priant qu’il nous en doint la victoire
sicomme nous le desirons/
Telz manieres de parlers dira le
saige capitaine aux siens &amp; que ainsy
doit estre fait se accordent tous acteurs
qui en ce cas ont parlé/ &amp; dient
que ces manieres tenoient Scipion/
Julius cesar/ Pompee &amp; les
autres conquereurs Avec ce afferment
que le capitaine doibt estre
large et habandonné/ et est assavoir
que les livres de chevalerie
ne appreuvent quelconques couvoitises
en capitaine avoir prins
en honneur d’armes/ &amp; certes ce demonstra
bien le tresvaillant fabricius
lequel pour l’exemple de sa bonté
replicquons tant de fois en ce livre
quant le roy pyrrus son ennemy
qui moult le desiroit a traire de
sa partie pour sa grant vaillance
luy envoya grant quantité de vaisselle
d’or et d’argent/ pource qu’il avoit
entendu que si povre estoit que
a sa taible n’estoit servy que en vaisselle
de bois/ mais il la refusa en
disant qu’il aimoit mieulx menger
a honneur en vaisselle de boys que
a honte et reproche en vaisselle d’argent.
Il affiert aussi que le capitaine
soit doulx &amp; bening entre
ses gens/ autrement n’est digne de
tel office/ car ilz dient que par le
moien de sa largesse &amp; benignité il
peut plus attraire les cueurs des
siens que par nulle autre chose/ et
sa benignité doibt donner hardiesse
mesmes aux petis et de simple
estat : de lui oser dire &amp; signifier aucune
chose se bonne leur semble ou
fait des armes ainsi qu’il peut advenir
que aucuns petis pevent avoir
des bons amys Si que dieu
donne ses graces aucunesfois qu’ilz
ne doivent pas estre deboutez pour
leur simple et povre estat. Et est
escript que les vaillans conquereurs
preteritz departoient les conquestes
et proyes largement aux
gens d’armes/ &amp; pour eulx leur suffisoit
seulement avoir l’onneur des
batailles/ et pource faisoient leurs
gens tout ce qu’ilz vouloient. Et
que avec ce parolles attrayans soient
bonnes ce dit vegece que le
bon admonnestement du vaillant
duc croist a ost hardement et courage/
et pource doibt souvent admonnester
en demonstrant aux siens le
droit qu’ilz ont/ &amp; le tort des ennemys
et comment sont tenus au prince et a la
contree/ les admonnester de bien faire
et promettre offices a ceulx [qui] bien feront
Et de fait pour donner exemple aux
autres doibt honnourer ceulx qui
autresfois se seront bien portez et
leur faire du bien/ affin que meilleur
cueur en ayent. Et par telles
parolles peult aussi croistre l’ire et
maltalent des siens contre leurs ennemis
et l’amour en bon vouloir
devers le prince.</p>

<div class="chapter"></div>

<h3 id="l1c22" title="xxii. De la maniere de prendre l’avantage du champ selon vegece">Cy
devise la maniere de
prendre l’avantage du champ
selon vegece.
<span class="fl">xxii. cha.</span></h3>


<p>Vegece dit que le capitaine
doibt regarder au jour qu’il
veult donner la bataille quelle voulenté
ses gens ont/ car il peult appercevoir
s’ilz ont paour/ par le viaire
par les parolles et le mouvement
du corps/ mais il dist que ce
n’est pas a entendre de ceulx qui ne
l’ont aprins/ car ce n’est pas merveilles
s’ilz la ressoingnent/ mais
se des exercitez d’armes font doubte/
doit delaier s’il peult a ung autre
jour Et s’il a gens d’aucun païs
jeunez et non usagés &amp; qu’il doute
de leur loyauté : commettre les
doibt a bons et loyaulx capitaines
&amp; qui bien les sachent embesoigner
&amp; mettre en lieu ou fuir ne puissent
Car par l’effroy de telz gens peut
estre la bataille en peril/ &amp; les bien
introduire que obeissans soient/
Car nulle riens ne proffite plus
en ost que obeyr aux capitaines/
et pource dist il que pour une seule
voix ceulx qui seront loing de
leur capitaine ne pevent savoir les
soudaines necessitez qui pevent venir
en bataille/ trouverent les anciens
de user de certains signes par
lesquelz hastivement faisoient savoir
en l’ost ce que faire devoient/
ou par son de trompes par different
chant ou par buisines ou autrement/
mais affin que par oyr plusieurs
fois celle mesme maniere de
son les ennemis ne s’i entendissent
parfoys le differoient/ &amp; se leur estoit
avant le coup bien notiffié/ et
des leur enfance on leur monstroit
l’usage d’armes. Ces manieres
leur estoient aprinses affin que par
necessité des batailles en fussent
duitz/ &amp; pour celle cause furent trouees
les trompettes qui diversifient
leurs sons selon les cas qui adviennent.
Or vient a point d’arrenger
les batailles selon vegece. Si
advisera le sage capitaine se que dit
est de prendre premier l’avantage
du champ en quoy troys principaulx
poins sont a regarder. Le
premier est de prendre le hault de
la place.</p>

<p>Le second que a l’eure que
la bataille durera les ennemys aient
le soleil en l’oeil. Et le tiers que
le vent leur soit contraire. Et se a
ses trois choses peut advenir luy
sera prouffit en tant qu’il n’est pas
doubte que celluy qui est en la haulte
place a avantage de force contre
celluy qui est en bas.</p>

<p>Item le soleil
en l’oeil fait grant encombrier
et pareillement le vent qui les emplit
de pouldre/ et aussi le trait porté
par le vent en a plus grant force/
&amp; aussi a l’oposite oste &amp; destourne
la force et la partie contraire/ et
assavoir que par deux cautelles
vainquirent les rommains en bataille
ceulx de cycambre et les tyars/
ce fut par adviser de les envaÿr
de tel costé que iceulx eussent le soleil
au devant/ &amp; l’autre fust par si
fort les haster que loisir ne eurent
de eulx mettre en ordonnance.</p>

<div class="chapter"></div>

<h3 id="l1c23" title="xxiii. De la maniere pour arrenger ost en champ pour combatre">Cy
devise en bref la maniere
selon l’usaige du temps
pour arrenger ost en champ
pour combatre.
<span class="fl">xxiii. c.</span></h3>


<p>Comme vegece mette plusieurs
manieres d’arenger
ost en bataille si que dit sera cy apres
lesquelles pevent estre sont en aucunes
choses differentes des ordonnances
du temps present. la cause
est par aventure pource que adonc
se combatoient les gens plus a cheval
que a pié/ et aussy comme il ne
soit quelconque chose es ordres des
humains qui par espace de champ
de temps ne se mue et change me
semble bon toucher en bref aucunement
en termes plus entendibles
des ordonnances communes du
temps present/ sicomme assés est
sceu de ceulx qui les armes exercent/
c’est assavoir faire son avant
garde a longue estandue des gens
d’armes arrengez ouniement serrez
ensemble et que l’un ne passe l’autre/
les meilleurs &amp; les plus esleuz
au premier front/ les mareschaux
empres eulx avec les estandars &amp;
banieres et fait on eles aux costés
devant esquelles est le trait canonniers
arbalestriers &amp; archiers semblablement
arengez.</p>

<p>Apres la
premiere bataille que on dit avant
garde vient la grosse bataille ou
toute la flote des gens d’armes est
mise arengez tous par ordonnance
de leurs capitaines qui sont entre
eulx/ leurs banieres et enseignes
levees sont par plusieurs rengz
les ungs apres les autres ouniement
mis. Si fait le connestable
crier sur la hart que nul ne se desroute.
Et dient aucuns que se quantité
de gens de commune y a on doibt
de icelles gens efforcer les eles des
costez par beaulx rengs par derriere
le trait et que commis soient a bons
capitaines et aussi les mettre au
devant de la grosse bataille si que
se fuyr vouloient que les gens d’armes
d’appres les en gardassent.
Au millieu de ceste grosse bataille
est mis le prince de l’ost/ la principale
baniere devant soy a laquelle est
le regard de la bataille/ et a ceste
cause est baillee a tenir a l’un des
meilleurs et esprouvez hommes
d’armes pour la sceureté tant du
prince comme de la baniere devant
soy a laquelle est le regard de bataille/
vient la tierce que on dit arriere
garde. Laquelle est ordonnee
pour aider a conforter ceulx de devant/
qui semblablement sont mis
par belle ordre/ et par derriere icelle
sont les valletz a cheval qui aident
les autres se besoing est et y
sont bons &amp; les chevaulx de leurs
maistres la tiennent et estachent
que par derriere on ne vienne envaÿr
la bataille/ de laquelle chose
se assez y a de gens d’armes et on se
doubte que par la venissent les ennemys/
ceulx qui sagement veullent
combatre font une autre bataille
qui tourne le dos vers la dicte
bataille toute preste de recevoir
ceulx qui viendront avant/ &amp; avec
toutes ces choses communement
est ordonnee une quantité d’ommes
duitz du mestier monstez sur bons
destriers tous prestz a costez de venir
rompre &amp; desrenger la bataille
des ennemis a course de chevaux
quant assemblez seront/ et pource
est souvent la bataille gaignee de
la partie de ceulx qui mieulx s’en
scevent aider/ et conseillent aucuns
expers d’armes quoy que ceste maniere
d’arrenger ost soit la plus commune/
que quant il advient que on
n’a pas trop grant quantité de commune/
mais plus de bonnes gens
d’armes que toute l’assemblee soit
mise devant si que dit est. Et dient
que plus sceurement on s’i combat
Et ceste maniere de combatre fut
bien tenue en la bataille de Rosbetre
ou le roy de france charles sixiesme
de ce nom eut victoire contre
quarante mille flamans. Et semblablement
fut fait n’a pas longtemps
en la bataille du Liege ou
Jehan duc de bourgongne qui fut
filz de philippe filz du roy de france
atout asés petite quantité de bonnes
gens d’armes fut victorieux
comme vaillant prince contre xxxv
mille liegois.</p>

<div class="chapter"></div>

<h3 id="l1c24" title="xxiiii. De l’ordre de arrenger bataille selon vegece et les anciens">Cy
Devise selon vegece et
les anciens l’ordre de arrenger
bataille.
<span class="fl">xxiiii. chapitre.</span></h3>


<p>Quoy qu’il soit cy devant dit
et apres des manieres de combatre
et arrenger ost Dient les
anciens qui de ceste matiere/ ont
parlé que la meilleur maniere de
ordonner bataille est en rondeur et
que on mette plusieurs batailles
ou front devant et du costé ou les
ennemys doibvent venir soient
mys les meilleurs et les plus esprouvez/
et se serrez se tiennent ensemble
a peine pourront estre desconfitz
posé que les autres soient
plus/ &amp; s’il advient que les adversaires
soient moins de gens/ la bataille
doibt estre ordonnee en maniere
d’un fer de cheval. Et par ceste
maniere dist il les enclorras se
tu y donnes bonne ordre. Et se les
autres sont foison ordonne ta bataille
sicomme ague devant pour partir/
mais bien enseigne vegece le
capitaine que a l’eure que la bataille
assemble ne se advise de changer
autre ordre &amp; mener ailleurs aucun
nombre de gens qu’il face partir de
l’ordonnance : car ce seroit pour tout
honnir et mettre trouble en ses batailles/
ne riens dist il ne prouffite
plus que garder l’ordre qui doibt
estre tenue et l’espace qui entre les
rens doibt estre. Car on doibt regarder
par grant cure que trop ne
s’empressent ne amoncellent/ ne aussi
qu’ilz ne se laschent/ mais soient
convenablement serrez/ car autrement
perdroient la fiance de combatre
et empescheroient l’un l’autre
et trop cler entreluisant Et donneroient
entree aux ennemis/ aussi
en peril seroient d’estre rompus et
esparpillez dont la paour de eulx
mesmes les rendroit tous esperduz.
Icelluy vegece dit que par belle
ordre doivent yssir a champ auquel
le capitaine ja par plusieurs foys
les ait mis en ordonnance pour monstrer
comment quant a la bataille
viendra se deveront maintenir. La
premiere bataille estandue ainsy
qu’elle doibt/ et puis la seconde bataille
et les autres. si que l’ordre soit
gardee entre eulx si que dit est.</p>

<p>Aucuns capitaine dist il ont eu
maniere de faire tourner leurs batailles
en esquerre/ et puis en triangle
que on appelloit lors bersueil
Et ceste maniere d’ordonnance a/
a plusieurs proffité en bataille/ et
quant force d’ennemys leur courroit
sus se mettoient en rondeur les
meilleurs au premier reng tout devant
si gardoient les leurs d’eux
tourner en fuite et que trop de dommaige
ne leur survenist. Et avoient
les anciens maniere que jamais
tout leur ost ne mettoient en une
assemblee/ ains faisoient plusieurs
batailles affin que les nouveaux
venissent secourir aux lassez. Et
par celle voye a peine pevent estre
desconfitz du tout/ car ce que l’une
bataille perdoit l’autre recouvroit.
Neantmoins sont faitz de batailles
adventureux par quoy nul ne
sy doibt fier/ car aucunesfois advient
tout le contraire de ce que paravant
on pensoit. Exemple qui
eust pensé/ que des tresgrans ostz
assemblez des cartaginois aux rommains
deust estre l’ocasion si egale
en la bataille que une fois en advient/
car il n’en demoura homme nul
d’une part ne d’autre.</p>

<p>Il dist aussi
que le jour que la bataille doibt
estre est convenable de pou menger
affin d’avoir plus longue alaine
et estre plus mouvables et plus legiers/
mais bon vin doibt on boire
qui peut pource que aux membres
donne grant vigueur et esjoist
l’esperit de celluy qui en prent
convenablement et sans trop.</p>

<p>Il
advient dist il que aucques tous les
couraiges des hommes se troublent
quant aller doibvent en la bataille/
mais a ceulx qui sont ayrez leur
croist force et hardement et oublient
tout peril/ et pource le sage capitaine
pour donner cause a ses gens
d’estre ayrez et plus fiers les doibt
avoir/ ains la bataille fait plusieurs
escharmoucher aux ennemis
affin que par recevoir coups &amp; blecheures
d’eulx soient plus afelonnis
contre eulx. Et dit que les moins
sages et les moins hardiz seulent
lever le cry ains que la bataille commence/
laquelle chose ne se doibt
faire/ car les corps doibvent venir
avec le cry.</p>

<p>Les anciens avoient
regard en l’assemblee de leurs
batailles que les hommes d’armes
ne fussent pas espouentez pour le
cry que font aucunesfois les gens
de commune quant l’ost assemble/
ou que font ceulx qui ont paour/
&amp; pource les advisoient par certain
son de trompettes.</p>

<p>Aussy ceulx
doubtent la bataille qui n’ont aprins
l’exercite/ et pource dit le livre telz
gens sont a occupper en autres chosez
que en armes. Car ceulx qui
ne veirent oncques occir homme
ne espandre sang en ont frayeur/
et pource quant ilz y sont pensent
plus de fuyr que de combatre/ sy
pevent plus empescher que valoir
a tout le moins s’ilz ne sont mys
soubz bon capitaine. Aucuns dient
qu’ilz doibvent estre mis tous ensemble
et autres dient que non/ &amp;
qui doibvent estre meslez avec les
bons.</p>

<p>Derechief pour dire en
bref et recapituler ce qui est convenable
a garder en ordonnance de
bataille enseigne sept choses ou le
capitaine doit regarder. La premiere
qu’il ait prins place a son advantage
s’il peut si que dit est/ ou
il ait mis les siens en bonne ordonnance.
La seconde qu’ilz soient
d’un costé targez de montaigne affin
qu’on ne luy puisse nuyre &amp; par
devant eulx une belle riviere si que
on ne puisse a eulx venir. La iii.
qu’ilz n’aient pouldre ne soleil qui
a l’oeil puissent nuyre. La iiii. qui
mout leur peut valloir est s’ilz sont
advisez de l’estat de leurs ennemis
et bien informez quant ilz font leur
ordonnance/ et par ou ilz viennent.
Car selon ce se pevent ordonner
et les attendre a leur advantage.
La v. qu’ilz ne soient soulez ne affoiblis
par fain. La vi. qu’ilz soient
tous d’un couraige a tenir place &amp;
mieulx aimer mourir que fuyr/ sy
ne seront pas telz gens legiers a
desconfire. La vii. que leurs ennemis
ne sachent pas leur intention
ne se qu’ilz tendent a faire et de quelz
tours sont advisez. Neantmoins
si que dessus est dit merveilleuses
sont les adventures des batailles.
Il advient aucunesfois tellement
qu’il semble que dieu vueille aider
a l’une des parties et point a l’autre.
Si qu’il advint lors que les rommains
se combatoient aux deux
roys d’orient de grant puissance jugurta/
et boctius. Adonc comme
l’ardeur du soleil fust sy grande ou
champ que a pou ilz n’y attaignoient/
souvent si se leva ung vent
si grant que le traict des arcs dont
iceulx roys avoient grant planté
n’eut sicomme point de puissance. Et
apres vint une grosse pluye qui
tout rafreschit les rommains/ &amp; fut
aux autres choses merveilleusement
contraires/ car les cordes de
leurs arcs se laschoient. Et les oliphans
dont foison y avoit/ qui
sont grandes bestes qui ne pevent
souffrir eaue ne se pondrent mouvoir
et les chaingles qui soustenoient
les chasteaulx chargés d’eaue.
Si ne leur fut pas encombrier/ et
par celle voye desja resvigourez
pour la frescheur si asprement les
envaÿrent que ja soit ce qu’ilz feussent
plus petite quantité de gens
si eurent ilz la victoire.</p>

<div class="chapter"></div>

<h3 id="l1c25" title="xxv. De sept manieres d’arrenger ost et de combatre selon vegece">Cy
devise selon vegece de
vii. manieres d’arrenger ost
et de combatre.
<span class="fl">xxv. c.</span></h3>


<p>Derechief selon vegece sont
vii. manieres de batailles
ordonneez et de combatre a ost en
champ en son iii. livre au xxi. chapitre/
lesquelles quoy qu’il les baille
assez obscurement et qu’elles ne
soient a entendre du tout fors a ceulx
qui maistres sont en l’exercite
et office des armes ay mises sy ensuivant.</p>

<p>La premiere maniere
d’arenger ost en champ dit vegece
est celle qui se fait au long front ainsy
que on fait maintenant/ mais
ceste maniere sy qu’il dist n’est pas
tresbonne pource qu’il convient que
l’espace soit longue et que l’ost soit
tout estandu et qu’il ne chiet pas/
tousjours champ propice a ce faire.
Et quant il y a fossez ou vallees
ou mauvais pas/ par la est legierement
la bataille rompue/ Avec
ce se les adversaires sont grant multitude
de gens/ il yra au costé dextre
ou au senestre/ &amp; ensçaindra la
bataille ou grant peril y a. Si dist
ainsy l’acteur ou cas dist il que tu
n’ayes plus grant foison de gens qui
soient ordonnez et mis contre les
ennemys se ad ce tu es venu prens
tes meilleurs hommes et enchain les
ennemis se peux au chain de ton ost.</p>

<p>La seconde maniere est meilleure
et se par icelle tu ordonnes ung
pou de gens vaillans et bien esprouvez
en lieu propre tu pourras
avoir victoire posé que ton adversaire
eust plus de gens/ &amp; est de celle
telle la maniere de combatre que
quant les batailles viennent pour
assembler. Lors changeras ta senestre
ele/ de son lieu en autre affin
que tu voyes loing au dextre cor
de ton ennemy et que on n’y puisse
traire ne lancer/ et ta dextre ele/
joings a la senestre. Et illec par les
meilleurs de tes gens commence la
bataille aspre et forte et par grant
vigueur a cheval et a pié soit tellement
envaÿe ladicte senestre ele ou
tu es joint que tu voises en boutant &amp;
courant sus par telle maniere que
tu viengnes au doz de tes ennemys/
et se tu en peux une fois partir
les adversaires approchans tes
gens sans doubte tu auras victore/
et ceste partie de ton ost que tu
auras substraicte des autres demourra
sceure. Ceste maniere de
bataille est ordonnee en maniere
de ung a de lettre. Et se tes adversaires
l’ordonnent ainsy premier
dont isse des tiens grant rengee de
gens venans de front et les assemble
a ton senestre cor et en telle maniere
contresteras a ton ennemy
par force qu’il ne te boutera arriere
par art de combatre.</p>

<p>La iii.
maniere de combatre est semblable
a la seconde et ne differe fors en
ce que ton senestre cor commence a
combatre au dextre cor de ton adversaire/
&amp; se tu as ta senestre ele
meilleur que la dextre/ lors adjouste
avec tresfors combateurs a cheval
et a pié/ et a l’assembler joings
premierement ta senestre ele a la
dextre ele de ton ennemy/ &amp; tant comme
tu pourras bouter arriere la senestre
ele de ton ennemy et te haste
d’enchaindre. Et l’autre de ton ost
ou tu scez qu’ilz ne sont pas si fors
desqueuvre tant que tu pourras
de l’ele senestre des autres/ si que
glaves ne dars n’y puissent parvenir/
et icy tu doibs garder que tes
ennemys ne facent ber[s]ueil de leurs
gens pour rompre ta bataille au
travers/ et en ceste maniere se combat
on proffitablement/ &amp; en especial
se le cas advient que ton adversaire
ait son senestre cor moins
fort assez que ton cor senestre.</p>

<p>La
iiii. maniere de combatre est telle
que quant tu auras ordonné tes
batailles avec iiii. ou v. cens combatans
ainçois que tu approches
tes ennemys qui de ce riens ne scevent/
tu esmouveras soudainement
ambedeux tes eles si que de l’un &amp;
l’autre cor tes ennemys non pourveux
seront contrains de trouver
les doz/ et se isnellement peuz ce faire
tu auras victoire/ mais ceste maniere
ja soit ce que tu ayes tresfors
et exercitez gens d’armes je le
tiens a perilleuse/ car se la moictié
de la bataille est contrainte a diviser
et descourir ton cor en deux
parties et ton ennemy n’est vaincu
a la premiere emprainte/ ilz ont
occasion d’envaÿr tes gens d’armez
divisez &amp; le milieu qui seroit departi
de tes eles.</p>

<p>La v. maniere de
combatre est semblable a la quarte/
mais s’il y a plus que les archiers
et les legierement armez/ arrenge
les devant la premiere bataille
affin que ceulx ne puissent estre derompuz/
car aussy bien de ton dextre
cor envaÿs et assaulx le senestre
cor de ton ennemy et du senestre le
dextre/ et se ainsy le peux chastoier
tantost sera vaincu/ mais la bataille
du milieu n’est pas en peril
pource qu’elle est deffendue des legierement
armez et des archiers.</p>

<p>La vi. maniere de combatre est
tresbonne et quasi semblable a la
seconde/ &amp; de ceste se ont acoustumé
aider les loings combateurs
en esperance de victoire/ Posons
que pou de gens soient/ par bien ordonner
leurs batailles/ la bataille
arrengee aux ennemys joings
ton dextre cor/ a l’autre senestre/ et
illec commence la bataille avecques
les meilleurs que tu as a cheval &amp;
a pié. Et l’autre partie de ton ost suive
de loings la bataille de ton ennemy
et estende icelle pa[r]tie tout
droit/ et se tu peus venir au costé
de la senestre ele de tes ennemys il
convient qu’ilz tournent le doz/ &amp;
ne peult l’adversaire estre secouru
de sa dextre ele/ ne de son milieu ne
ne peut aider aux autres. Car la
queue de l’ost est estandue au semblant
de la plus longue lettre que
on appelle. l. et longue se depart de
ton ennemy.</p>

<div class="chapter"></div>

<h3 id="l1c26" title="xxvi. Encore de ce mesmes en poursuivant le precedent chapitre">Cy
parle encore de mesmes
propos en poursuivant
la matiere du precedent chapitre.
<span class="fl">xxvi. chapitre.</span></h3>


<p>La vii. maniere de combatre
est quant le lieu et la place
sont propices a celluy qui prent premier
champ C’est assavoir se tu as
d’une part empeschement/ Par lequel
tes ennemys ne puissent venir
si que dit est/ comme maretz fleuve
ou montaigne ou autre empeschement.
Posons que pou de gens
ayez/ lesquelz par tresbonne ordonnance
soient arrengez en bataille/
et de la partie ou n’est ledit empeschement
metteras tes gens a cheval
et lors te combas sceurement
se tu es envaÿ/ car d’une part l’empeschement
te garde et de l’autre
part la force de ceulx a cheval. Si
est a regarder de quelque partie que
tu vouldras combatre que tousjours
tu mettes devant les plus
vaillans et quelque pou de gens
que tu ayes ne t’esbahis/ car victore
a bien acoustumé d’estre eue par
pou de combatans/ mais que le sage
duc les ordonne la ou proffit et
raison requiert. Et est assavoir que
mesmes en icelluy temps se aidoient
en leurs batailles de plusieurs
manieres d’engins &amp; cautelles pour
rompre les batailles si que dit est
parcidevant des beufz atout le
feu soubz les queues chassez vers
la partie adverse. Et mesmement
usoient des adonc des auques semblables
engins a ceulx que on appelle
ribaudequins. Car tout ainsi
et en telle maniere estoient assis
sur roes ung homme dedens/ sicomme
en ung petit chastel de fer
et tiroit de canon ou d’arbalestre &amp;
y avoit a chascun costé ung Archier
et fers argus/ par devant y
avoit comme lances et a force de
gens ou de chevaulx les faisoient
plusieurs de ung front aller heurter
ensemble par grant vigueur aux
ennemys.</p>

<div class="chapter"></div>

<h3 id="l1c27" title="xxvii. Quant bonnes fortunes sont de la bataille">Cy
devise l’ordre et la maniere
que le capitaine doibt tenir
quant bonnes fortunes
sont pour luy de la bataille.
<span class="fl">xxvii. chapitre.</span></h3>


<p>Aucuns qui ne congnoissent
pas bien les tours des armes
se cuident moult aider en bataille
par enclorre en certain lieu
leurs adversaires et ennemys ou
par bien les enchaindre tellement
que par multitude de gens ne puissent
issir/ mais ce fait est moult
a doubter/ car aux encloz croist le
hardement pource que de tant qu’ilz
se tiennent plus pour mors et qu’il
leur semble qu’ilz n’ont povoir de issir
ne d’eschapper/ de tant plus chier
se vendent/ et pource fut loee la
sentence de Scipion l’affrican qui dit
que on doibt faire voye aux ennemis
par ou ilz puissent fuir et mettre
embusche par ou ilz doibvent passer/
car quant ilz sont fort oppressez
et ilz voient l’issue par laquelle
ilz se cuident sauver en fuyant.
Adont pevent mieulx estre occis
en fuyant que en eulx deffendant
Car plusieurs gettent jus leurs
armes pour plus legierement fuyr
Si sont par les chassans occis comme
bestes Et plus sont grant nombre
et plus est leur confusion/ Car
la ne doibt on regarder nul nombre
ou les courages sont ja desconfitz
par force de paour/ dont dient
les sages d’armes que quant bonne
fortune vient a l’une des parties
si quelque vainque l’autre en bataille
doibt poursuivir ce du tout
jusques en fin de sa bonne fortune
tant qu’elle dure/ jusques ad ce que
tous soient destruis endementiers
qu’ilz sont effrayez et non pas sy
fort esjoyr ne enorguillir au commencement
que on laisse tout pour
y cuider recouvrer comme plusieurs
qui en ont esté deceuz/ qui oncques
puis advenir n’y peurent. Tesmoing
par ung nommé hanibal
lequel se apres la bataille de canes
fust allé tout droit a romme il l’eust
prinse de legier sans contredit/ car
tant estoient les rommains plains
de doulleur et d’effroy pour leur
grant perte que a l’eure n’y eussent
sceu contredire/ mais luy qui ad ce
cuida retourner a son bon plaisir/
entendant tousjours a despouiller
de ce ne fist compte A laquelle chose
ilz oncques puys pour toute sa
puissance tant s’en efforçast luy et
tout son ost n’y peut advenir.</p>

<div class="chapter"></div>

<h3 id="l1c28" title="xxviii. Quant la fortune de la bataille vient contraire">Cy
devise l’ordre et la maniere
que le capitaine doibt tenir
quant la fortune de la bataille
luy vient contraire.
<span class="fl">xxviii. chapitre.</span></h3>


<p>Or y a autre point c’est assavoir
que ce partie de l’ost vainct
et l’autre s’enfuit/ le bout qui demeure
bien encores esperoir la victoire
Et plusieurs fois est advenu/ que
ceulx qu’on tenoit audessoubz ont
gaigné la bataille/ si se doibvent
iceulx eslever par cry et par sons de
trompettes et par ce espouenter les
adversaires et conforter les siens
comme s’ilz feussent vainqueurs de
toutes pars. Et s’il advient que le
meschief adviengne en tout ton ost
Neantmoins tu doibs querir le
remede car fortune a aucunesfois
des fuitifz plusieurs recouvrez/ &amp;
les sages d’armes dient que en fait
de planiere bataille le bon capitaine
doibt estre pourveu de rassembler
les siens Comme le bon pasteur
ses oailles/ posé qu’ilz s’en fuyent/
doibt de tout son povoir estre ententif
a sauver les vaincus et les retraire
ou aucun destour ou sur montaigne
et ele en derriere luy ou en
aultre sceure place/ &amp; s’il peult rassembler
aucun pou de ses gens vaillans
&amp; hardis et les mettre en bon
conroy/ encores pourront grever
leurs ennemys/ car communement
advient que les desroutez ça et la
comme ceulx qui chassent follement
se les adversaires sont saiges/ sont
remis en fuite et ainsy sont occis
ceulx qui premierement estoient
chasseurs Si ne leur peult advenir
plus merveilleuse confusion
que quant leur fierté leur change
en paour.</p>

<p>Pource quelle que
soit l’adventure on doibt radresser
par convenables exortations
les vaincus et rassembler et garnir
son ost de hommes nouveaux
lesquelz soient hardis et vaillans
&amp; fournis de harnois les peult trover/
et convient adonc pourpenser
soubdain aide et la soubdaine adventure
c’est assavoir adviser comment
l’agait fait Si que les ennemys
qui longuement les ont suivis
soient rencontrés en quelque
lieu de repos ou en plusieurs pars
Et ainsy par le bon capitaine soit
la paour des fuitifz convertie en hardement
de attendre et poursuivir
se besoing est. Et pourtant ne se
doibt le bon capitaine desesperer quelque
fortune qu’il ait contre luy s’il
est sage/ Car souvent advient que
par bonne escheance et propice fortune
ceulx qui cuident tous avoir
gaigné s’eslievent en arrogance et
par ce moins sagement/ qu’ilz ne
cuident s’embatent sur leurs ennemys.
Lesquelz bien advisez les recueillent
par grant accueillie &amp; les
ruent jus/ &amp; pource doibt estre advisé
le sage capitaine de ce que dit
est que les vaincus estoient a leur
retour vaincqueurs et chassoient
les autres.</p>

<p>Et que ainsy soit le
demonstre le cas des rommains de
l’adventure qui leur advint apres
la grant desconfiture de canes/ ou
eulx tous desesperez de jamais
povoir recouvrer nul bon eur ne
nulle bonne prosperité voulurent
deguerpir leur cité et autre part eslire
habitation/ mais de ce les garda
ung vaillant prince des leurs
qui dist que a eulx se combatroit
s’ilz s’en alloient Sil leur donna esperance
de meilleur fortune et les
remist ensemble/ et de gens concueillie
fist chevaliers et a telle puissance
que avoir peult/ alla assaillir
ung nommé hanibal/ qui ad
ce riens ne pensoit et le surprint comme
tout despourveu. Si fut adonques
a telle heure desconfit que
oncques depuis n’eut victoire sur
eulx et illec le destruirent les rommains.</p>

<div class="chapter"></div>

<h3 id="l1c29" title="xxix. Cy recapitule en bref aucunes choses devant dictes">Cy
recapitule en bref aucunes
choses des ordres devant
dictes.
<span class="fl">xxix. chapitre.</span></h3>


<p>Pour replicquer en bref toute
la substance que vegece
veult dire en son li[vre]. Il se epilogue en
la fin ainsy que a manieres de proverbes
disant.</p>

<p>Toy qui veux
avoir honneur d’armes fay que la
maniere de ta jeunesse et ton acoustumance
te apprengne a estre maistre
es tours de chevalerie en parfait
aage/ car trop plus belle chose
est que tu puisses dire je sçay que
se que tu dis/ ha pour quoy n’ay
je aprins.</p>

<p>Tousjours fay a ton povoir
chose qui puisse nuyre a ton ennemy
et a toy proffiter/ car de ce que
tu le delaissez a grever tu te renoie
mesmes/ fays que tu congnoisses
le chevalier ains que tu le maines
en bataille/ et s’il y est d’aventure
ne t’y fie/ Car mieulx vault
doubter son ennemy en soy tenant
sur sa garde que en bataille soy fier
en gens que on ne congnoist.</p>

<p>Grant sceureté est actraire son
ennemy fuitif qui peut/ car plus
pevent grever aux ennemis les fuitifz
que les occis/ &amp; cellui est a peine
vaincu qui des siens &amp; de son adversaire
se peut aider.</p>

<p>Mieulx
vault laisser apres arengie de bataille
assez d’aides que trop ample
bataille faire/ car aulx lassez les
nouveaux venus aydent/ car plus
aide vertu que multitude/ &amp; souvent
vault mieulx en bataille lieu
que force : l’omme proffite par labour
et aneantit pour estre oyseux.</p>

<p>Ne maine jamais chevalier en
bataille s’il n’espoire la victoire/
car s’il a petite esperance il est demy
vaincu/ les soudaines choses espouentent
les ennemys. Qui son
adversaire chasse follement la victoire
qu’il avoit eue luy convoicte
a donner. Qui n’appareille la bataille
en l’ost il est vaincu sans fer.
Tenir ordre de bataille selon le
droit donne victoire aux febles &amp;
aux fors.</p>

<p>Quant tu scez que les
espies de ton ennemy si vont tappissans
environ ton ost/ fays tes
gens retraire es logis. Se tu as
soupeçon que ton conseil soit revelé
aux ennemys change ton ordonnance.
Nulz consaulz ne sont meilleurs
que ceulx de quoy les ennemys
n’ont congnoissance jusques
ad ce qu’en oeuvre soient mys. Adventure
donne souvent victoire
plus que force impossible est juger
au vray la fin de la bataille dont
fortune dispose.</p>

<p>Tout le contraire
de tes ennemys doibs traicter
avec plusieurs/ mais ton propos
doibs dire a pou de gens. Attrais
les cueurs des estrangés par dons
et par promesses/ &amp; chastie les tiens
par menasses. Pource que bons
capitaines redoubtent la fortune
de la bataille/ combatent envis a
ost assemblé. Grant sens est son ennemy
contraindre plus par fain/
que par fer.</p>


<p class="gap">A tant fine la premiere partie
de ce livre Et en apres commence la
seconde partie ou il parle de cautelles
d’armes.</p>

<div class="chapter"></div>

<div class="c"><img src="images/illu2.jpg" alt="Illustration"></div>
<h2 class="nobreak" title="ii. De cautelles d’armes">&nbsp;</h2>




<h3 id="l2c1" title="i. De Scipion l’affrican">Cy
commence le premier
chapitre de la seconde partie
de ce present livre Auquel il parle
de Scipion l’affrican.
<span class="fl">i. cha.</span></h3>


<p>En ceste seconde partie apres
ce que avons divisé
selon vegece principalement
les manieres que jadiz tenoient
les vaillans conquereurs du
monde en fait d’armes en leurs conquestes.
Pource que iceulx se seurent
bien aider de plus d’une maniere
de guerroier me semble affin de croistre
nostre matiere tousjours au
proffit des poursuivans chevalerie
que adjoustons en ceste partie/ les
manieres des cautelles et subtilités
qu’ilz tenoient en leurs fais. Lesquelles
cautelles et subtilitez de chevalerie
appellerent les acteurs qui
en ont parlé stratagenes d’armes
Desquelz stratagenes fist ung
propre livre ung vaillant homme
que on nomma frontin/ ou il devise
les propres faitz des dessusditz tresnobles
et vaillans conquereurs
Lesquelz a oyr pevent estre de bon
exemple a semblablement ouvrer
se bon semble a ceulx qui en telz
cas se treuvent selon les adversitez
des adventures d’armes/ duquel
livre avons a nostre proffit extrait
aucunes choses.</p>

<p>Ledit acteur
dit ainsi au premier que le vaillant
conquereur prince des rommains
Scipion l’affrican qui toute espaigne/
auffricque/ et quartaige/ conquist
a l’espee une fois entre les autres
comme il fust a tout grant ost tenant
les champs contre le roy Ciphas/
qui semblablement a tout
moult grant nombre de gens estoit
contre scipion/ envoya vers ledit
roy sicomme pour certaine ambaxade
faire ung de ses chevaliers
nommé Lelius Avec lequel commist
aller de ses plus sages capitaines
en armes/ en maniere de valletz
ou de petis serviteurs affin que bien
en toutes guises advisassent l’ordre
la maniere et la quantité dudit roy
Ciphas Lesquelz la venus si tresbien
en firent leur debvoir que riens
n’y oublierent/ et pour mieulx
choisir l’ost en long et en lé/ laisserent
aller leurs chevaulx faintement
comme s’ilz leurs fussent eschappez
et eulx apres courans ça et la/ advindrent
ad ce qu’ilz queroient/ c’est assavoir
a tout/ en bref temps adviser
comme tresexpers &amp; aprins en
tel mestier. Par quoy eulx retournez
et leur rapport fait a leur duc
Scipion/ comme il sceust par iceux
que planté de ramilles y avoit en
l’ost dudit roy ciphas/ trouva maniere
de subtillement par nuyt y faire
bouter le feu en plusieurs lieux
Et ce fait ainsy comme ilz entendoient
a secourir leurs chevaulx et leurs
logis. Le vaillant duc Scipion
leur courut sus en tresbonne
ordonnance/ et par ce les desconfist
du tout.</p>

<div class="chapter"></div>

<h3 id="l2c2" title="ii. Du duc marius de Certorius de Duelius et de periclés">Cy
parle du duc marius
de Certorius de Duelius et
de periclés.
<span class="fl">ii. chapitre.</span></h3>


<p>Marius treschevalereux duc
de l’ost des rommains : quant
il se debvoit combatre. Contre fieres
gens que on disoit les combres
et les ceconicques avoit en son ost
plusieurs chevaliers de gaule.</p>

<p>Adonc pour ensuivir l’enseignement
du sage qui dist/ espreuve l’omme
ains que moult t’y fyez/ voulut esprouver
la loyauté et obeissance d’iceulx
gaules si leur envoya lettres
lesquelles entre les autres choses
disoient qu’il leur deffendoit que bien
se gardassent de ouvrir unes petites
lettres/ lesquelles estoient encloses
es grandes lettres qui leur envoioit
jusques a certain jour qui nommé y
estoit/ mais ainçoys que icelluy
jour fust venu/ il les renvoya querir
avec les ouvertes/ et comme iceulx
eussent passé son commandement/
congneut bien qu’ilz ne leur estoient
pas feaulx/ sy ne s’y fia plus en
grant chose.</p>

<p>Item ung vaillant
homme nommé Certorius conduiseur
de grant ost vint en espaigne auquel
lieu eut a passer une riviere/
et comme ses ennemys les suivissent
de moult pres/ affin de leur courir
sus au destroit du passage Se advisa
adonc de une cautelle/ il s’arresta
sur le rivaige et fist son logis
en maniere de ung demy circle assez
loing de la riviere qui tout estoit
fait de ramille et de boys &amp; y fist
bouter le feu et endementiers qu’il
ardoit passa son ost sceurement oultre
le gré de ses ennemys qui ne le
povoient approcher sans passer au
travers du grant feu.</p>

<p>Item duelius
duc de ung grant ost rommain
une fois trop hardiement c’estoit
embatu au port de la cité de ciracuse
son ennemye/ auquel lieu pour
l’enclorre fut levee la chayne/ &amp; la
poppe qui est la partie de derriere
demoura devers terre/ et puys incontinent
fist tirer toutes ses gens
a la poppe/ et ainsy par le pesant
de la poppe/ la proue qui estoit legiere
s’esleva/ et ainsy par force de
rimes passa la nef par dessus la
chayne/ et par ce moyen eschappa
de ce peril le bon homme duelius.</p>

<p>Item periclés qui fut duc de athenes
fut une fois par tresgrant
force de gens de la cité de polopenese
qui le chassoient moult merveilleusement
et de grant couraige
tant qu’il se bouta en ung lieu
cloz de tresmerveilleuses &amp; haultes
montaignes ou n’y avoit en
tout le circuitu de l’encloz que deux
yssues. Et quant il veit ce incontinent
apres sans grant tardement
il fist faire ung merveilleux
grant et parfont fossé/ ainsy que s’il
le feist/ affin que ses faulx et desloyaulx
ennemys ne peussent par
quelque façon ou maniere venir
a lui par celluy lieu. Et de l’autre
part mena ses gens ainsy que se
par force voulsist tendre a yssir.</p>

<p>Dont quant les faulx ennemys
veirent et apperceurent ce/ pource
qu’ilz ne cuidoient pas que par le
fossé s’en peust ou deust aller se misrent
tous a regarder icelle issue comme
a siege/ mais periclés qui malicieusement
le faisoit fist tantost
mettre bons pons de boys que il
avoit commandé &amp; fait faire par dessus
la fosse/ et par ce moyen franchement
s’en saillit sauf : sans le sceu de
ses ennemys.</p>

<div class="chapter"></div>

<h3 id="l2c3" title="iii. De la cité de voiaux de hanibal et de denis le tirant">Cy
parle de la cité de voiaux/
de hanibal et de denis le
tirant.
<span class="fl">iii. chapitre.</span></h3>


<p>Au temps des conquestes de
romme advint une foys que
l’ost des rommains deut passer par
la forest latine pour aller sur la cité
de voyaulx. Et quant les habitans
le sceurent ilz allerent en la
forest et syerent tous les grans arbres
par ou passer devoient tant
qu’ilz ne tenoient que ung pou/ si
s’embuscherent pres de illec en la
fueillie de la forest. Et quant ledit
ost fut dedens entré ceulx qui embuschez
y estoient saillirent sus et
bouterent tous ces arbres syez sur
l’ost rommain. tant que la plus grant
partie en agraventerent/ et par ce
furent d’icelluy ost delivrez/ &amp; pareillement
a autresfois esté fait.</p>

<p>Item hanibal prince et empereur
de cartage et auffricque avoit
de coustume mener oliphans en bataille.
Advint une fois que a passer
eut une grande riviere sy n’y avoit
voie pour faire entrer dedens
esditz oliphans/ mais de telle cautelle
se advisa. Il avoit en sa compaignie
ung tressouverainement
bon nageur qui de grant hardiesse
estoit. par icelluy fist navrer blescher
et mehaigner ung desditz oliphans
qui tous les avoit faitz mener
sur la rive. Et quant la beste
eut bien arguee/ l’omme se ficha hastivement
en l’eaue apres luy pour
soy venger/ &amp; pareillement si misrent
tous les autres/ &amp; ainsy passerent
ilz oultre.</p>

<p>Item denis le tirant
prince de ciracuse en secile sceut
que ceulx de cartage devoient venir
en cecile contre lui a tresgrant
ost et multitude de gens. Si fist
tresbien garnir les villes de gens
et aussy les chasteaux et loings &amp;
pres/ par ou passer devoient et donna
ordonnance que quant les ennemys
pres seroient que iceulx laissassent
les chasteaux comme se paour
eussent et s’en venissent a luy
a ciracuse/ Laquelle chose faite les
cartaginois qui tout cuidoient avoir
gaignié saisirent les places &amp;
tresbien les garnirent de leurs gens
et d’autant fut amoindry leur ost
et creut ceulx de den[i]s/ &amp; cellui de
denis multiplia tant qu’il se veit
pareil aux ennemis. Si leur donna
bataille ou ilz furent vaincus
et ceulx des forteressez vaincus par fain.</p>

<div class="chapter"></div>

<h3 id="l2c4" title="iiii. De amulcar de alixandre de leptenes et de hanibal">Cy
devise de amulcar de
alixandre/ de leptenes et de hanibal.
<span class="fl">iiii. cha</span></h3>


<p>Une fois les espagnolz se deurent
combatre contre Amulcar/
ducteur d’un ost cartaginois
ou moult avoit grans gens &amp; bien
ordonnez. se adviserent de telle cautelle
pour rompre la bataille de leurs
ennemys. Ilz prindrent plusieurs
beufz tirans a la charue et
oindirent de soulfre et de poy ung
baston courve qu’ilz portoient soubz
la queue et bien le couvrirent d’estouppes
temprees en huyle/ &amp; iceulx
beufz misrent au front de la bataille
quant assembler deurent et
le feu bouté soubz la queue chasserent
les beufs devers leurs ennemis/
si allerent fuiant tellement
qu’ilz rompirent toutes les batailles/
pour laquelle chose amulcar
fut desconfit.</p>

<p>Item alixandre
prince de pirre avoit guerre
contre une maniere de gens que
on disoit yliriens qui portoient habitz
differens des autres. Si print
ledit alixandre de ses gens une
grant quantité et leur bailla habis
de hiliriens/ qu’il avoit euz de
ceulx qui autresfoys avoient esté
prins es batailles/ et ainsy vestus
leur commanda quant les yliriens
seroient pres si que veoir les peussent
qu’ilz se meissent a bouter le feu
en leurs mesmes bledz ainsi que
s’ilz fussent bien embesoingnez de
tout gastez De laquelle chose advint
que ledit commandement acomply/
les ennemys qui veirent
se cuiderent que ce fust de leurs gens
et suivirent ceulx la qui alloient
devant eulx tout gastant/ jusques
a tant qu’ilz furent en ung destroit
auquel alixandre avoit mys son
embusche/ et la furent les yliriens
tous mors et prins.</p>

<p>Item pareillement
fist leptenes prince de siracuse/
a ceulx de cartaige qui sur
luy venus estoient en bataille/ car
il fist de ses gens mesmes en ses propres
villes et chasteaux bouter le
feu par quoy les cartaginois qui
cuiderent que ce fussent leurs gens
qui alloient gastant/ voulurent
venir celle part pour eulx aider/
mais leptenes avoit fait embuscher
par ou passer devoient qui tous
les occirent.</p>

<p>Item hanibal de cartage
dont parlé ay cy dessus/ le sage
guerroieur se deult une foys combatre
contre ceulx d’auffricque qui
s’estoient rebellés si savoit bien que
iceulx affricans estoient moult
gloux apres le vin/ si en fist prendre
grant cantité et mesler dedens
de la mandegloire qui enyvre &amp; endort
et apres ce fist ordonner une
petite bataille de laquelle commanda
a ses gens qu’ilz s’en fuyssent ainsi
que par paour de leurs ennemis
et quant les autres vindrent pres
d’eulz a la mynuit qui tout cuidoient
avoir gaignié hanibal faindi que
actrendre ne les osoit &amp; qu’il s’en fuieroit
&amp; laissa son logis garny de tous
biens et de ce bon vin qu’il avoit
ainsi fait ordonner et mixctionner
dont au matin tout pillerent a grant
joye et comme gens qui la estoient affamez
mengerent gloutement et
burent de ces vins mixctionnez &amp;
mal appareilliez pour eulz. Car
tous en furent apesantis endormis
et enyvrez dont ilz gisoient comme
mors sans nul sens ne entendement
si retourna hanibal quant adverty
en fut par les espies et tous les
mist a l’espee. Item ceulz qui se combatoient
contre une maniere de gens
que on nommoit heritees prindrent
les espies et leur firent recongnoistre
leur convine si prindrent leurs
robes et en vestirent de leur gens
qui estoient quasi de leur grandeur
et les firent aller sur une montaigne
ou on lez povoit choisir de l’ost
et pour ce que lesdiz ennemis avoient
aux espies commandé que selon ce
qu’ilz trouveroient leur feissent signes
leur faisoient signe qu’ilz venissent
plus avant et ainsi le firent
pour ce qu’ilz cuidoient que ce fussent
leurs espies tant que embatus
se furent es embusches de leurs ennemis
ou ilz furent tous mors et
detrenchez a deul et a hasquie.</p>

<div class="chapter"></div>

<h3 id="l2c5" title="v. De menole de scipion de certorius et aultres">Cy
devise de menole de stipion
de certonis de hanibal. Et
puis apres du fort lantalus.
<span class="fl">v. chapitre.</span></h3>


<p>Menole roy des rodz estoit a
ost contre ses ennemis si avoit
plus de gens et de meilleurs a cheval
que ses adversaires lesquelz se
tenoient es montaignes affin que
menole ne les peust combatre si s’advisa
de telle cautelle pour les faire
descendre. Il print ung de ses chevalliers
preux &amp; hardie &amp; lui charga
qu’il se maintenist comme fuitif
de l’ost et comme mal content de lui
et de sa paye se tournast de l’autre
partie. Et il ainsi le fist et avec les
autres maulz qu’il dist de menole leur
fist acroire que par sa mauvaise ordonnence
avoit moult grant discencion
en l’ost et que pour celle cause
s’en deppartoient plusieurs. Et affin
qu’ilz creussent mieulx celle chose
menole fist departir moult de ses
gens/ si que ceulx des montaignes
les veissent en aller/ mais mettre
les faisoit ça &amp; la en embusches.
Par ceste decepvance descendirent
ilz des montaignes quant l’ost veirent
si petit que bien en cuiderent
venir a chief/ mais tantost furent
advironnez de toutes pars &amp; enclos
de ceulx de cheval qui tous
les occirent.</p>

<p>Item quant scipion
deut aller a grant armee sur les espagnotz
et auffricquains/ le roy
ciphas lui envoya messages disans
grans menasses parolles de grant
espouentement/ tant de la dureté
du pays/ comme des gens &amp; de leur
force et quantité/ de laquelle ne s’esfraioit
riens le vaillant scipion/
mais affin que entre ses gens les
ambassadeurs n’estendissent celle
chose si que espouentez en fussent
les renvoya tantost &amp; fist semer partout
son ost que celluy roy comme a
amy luy avoit mandé que tantost
y allast sans longuement sejourner.</p>

<p>Item Certorius une fois
se combatoit en une bataille en laquelle
on luy vint dire que son connestable
estoit mort/ mais pareillement
affin que ses gens ne le sceussent
et que de ce ne fussent espouentez.
Il occist le message qui luy avoit
dit/ de une lance qu’il tenoit.</p>

<p>Item au temps que hanibal
descendit en ytalie pour combatre
les rommains iii. mille charpentiers
qu’il tenoit s’en fuirent en une
nuyt/ et quant il le sceut/ adonc affin
que ses gens n’en fussent esbahis
Il fist courir une voix qu’ilz
s’en estoient par son commandement
allez/ &amp; affin de mieulx trouver ceste
parolle veritable Il en renvoia
encore de ceulz taillez de pou faire
et mal armez.</p>

<p>Item une fois
que lentalus avoit assemblé grant
ost pour combatre ses ennemys avoit
prins et acompaigné une coherte
de macedonnes pour luy aider.
Une coherte sont vi. cens lxvi
hommes/ mais quant il se cuida aider
d’eulz/ ilz s’aviserent tout a cop
et de l’ost se partirent pour eulx aller
mettre a l’autre partie/ &amp; quant
lantalus qui assez de tours d’armes
sçavoit veit ce il ne fut pas esbahy.
Ains sceut bien prendre par
leur mesme barat/ et aussy affin que
son ost ne s’espouentast d’estre de tant
de gens amoindry/ fist courir une
voix qui les envoioit tout de fait
apensé devant pour assembler premier
aux ennemis/ &amp; pour mieux
donner foy a ceste chose partit tantost
et les suivy par quoy advint
en effect ce pour quoy il le faisoit/
car les ennemys qui veirent venir
les macedonnois cuiderent veritablement
qu’ilz venissent contre
pour avoir la premiere bataille
tournerent incontinent vers
eulx &amp; fort prindrent a lancer et a
courir sus/ si fut force aux macedonnois
voulsissent ou non. Et lantalus
atout les sciens fut d’autre
part qui envaÿt ses ennemys/ &amp; par
celle voie furent a luy les macedonois
voulsissent ou non.</p>

<div class="chapter"></div>

<h3 id="l2c6" title="vi. Des rommains de fulvius nobilius et aultres">Cy
devise des rommains de
fulvius nobilius/ de pemmadas/
de fabius maximus Et
de scipion le second affriquant
de certorius et de pemmadas.
<span class="fl">vi. chapitre.</span></h3>


<p>Au temps que les rommains
estoient en discencion les
ungs contre les autres. &amp; que la
guerre durant comme plusieurs nations
depuis le temps de leur prosperité/
eurent grant envye contre
eulx/ s’ilz veoient leur bel demonstrer.
Sembla par especial a ceux
de dace que temps estoit adonc de
leur courir sus Et comme de ce ja
par plusieurs foys eussent admonnesté
leur duc Acariole qui pas n’en
estoit d’accord/ a la parfin pource
que trop l’empressoient pour leur
donner congnoissance par cest exemple
fist admener devant soy sur la
place devant le palais plusieurs
chiens et harer les ungs contre
les autres tant que fort se prindrent
a entrecombatre/ mais au plus fort
de la bataille/ lors qu’il sembloit que
tant fussent affelonnis que riens
ne les peust departir. Il fist saillir
empres eulx ung loup duquel il
s’estoit pourveu/ et si tost que les
chiens le veirent laisserent la bataille
d’entre eulx/ et tous d’un accord
coururent sus au loup/ &amp; par
cest exemple monstra le duc aux
siens que quelque chose que ceulx
d’une nation eussent entre eulx ne
se laissent jamais fouler par nulz
estrangiers qui se ambatent. Ains
feroient adonc accord pour faire
grief a leur ennemy.</p>

<p>Item fulvius
nobilius duc et capitaine de
ung ost rommain se trouva une
fois si pres prins de ceulx de chamois/
que necessité et force lui estoit
de attendre la bataille/ de laquelle
chose pource qu’il savoit bien que
ses gens s’en espouentoient moult
pource que plus estoient ses gens
en petite quantité que leurs ennemys/
se advisa pour leur oster celle
paour de telle cautelle. Il dist a
ses gens et par tout son ost le fist
publier qu’il avoit corrumpu par
argent une legion de samites/ laquelle
se tourneroit devers luy quant
la bataille seroit commencee. Et
pour mieulx faire entendre celle
chose. Il emprunta/ a ses gens tout
l’or et tout l’argent qu’ilz povoient
avoir ainsi que ce fust pour paier ladicte
legion de samites. Une legion
de gens est en nombre vi. mille.
vi. cens et lxvi. hommes. Si advint
que par la fiance de ce rommain
eurent si grant hardement qu’ilz
en envaÿrent baudement leurs
ennemys/ qu’ilz trouverent assez
despourveuz pource que si pou les
cragnoient veu que si pou de gens
estoient envers eulx/ si les vainquirent.</p>

<p>Item paminades le
vaillant duc de tebes se debvoit
une fois combatre contre ceulx de
lacedemonne/ si se advisa de telle
cautelle pour croistre a ses gens leur
force hardement et couraige. Tous
les fist venir devant soy et leur dist
haultement en audience/ qu’il les
vouloit adviser de ce qui luy estoit
venu pour verité a congnoissance/
c’estoit que les lacedemoniens avoient
ordonné affermeement que
s’il avoient la victoire ilz occiroient
tous les hommes et femmes de tebes/
la cité destruiroient/ et les petis
enfans mis en servage perpetuel.
Pour ceste anonciation ceux
de thebes meus de grant ire se combatirent
comme forsenez et vainquirent
les lacedemoniens qui trop
plus estoient de gens que eulx.</p>

<p>Item fabius maximus se deut
combatre contre ses ennemis si estoit
son ost moult efforcé et fortiffié
de palis et de fort logis pour ce
doubta que ses gens se combatissent
moins aigrement pour la fiance
des lieux ou ilz avoient leur retraicte
et reffuge/ et pour ce les fist
ardoir ainçois qu’ilz se combatissent.</p>

<p>Item quant scipion le second
affriquant mena son ost en
auffrique. Advint que quant il deut
issir de la nef il cheut a terre/ tantost
il regarda ses gens et veit que
a mauvais signe le prenoient. Et que
ja en estoient ainsy que desconfortez.
Adont le sage guerroieur se advisa
de sage parolle pour rendre a
ses gens sceureté de leur doubte.
Il se print a rire en disant baudement.
O loué en soit dieu c’est icy
bon signe desja suis je saisi de la terre
d’auffricque elle est nostre sans
quelque faulte/ &amp; ainsy par telle parolle
tourna la malle esperance de
ses gens en bonne/ laquelle exposition
cauteleuse vint apres selon bon
desir.</p>

<p>Item comme certorius se
deult une fois combatre apparut
en son ost ung merveilleux signe
car les escus des gens de cheval &amp;
les poictrines des chevaulx devindrent
soudainement tous ensanglantez.
Laquelle chose leur fut
grant espouentement/ mais de ceste
chose les asseura leur vaillant
duc/ disant a chiere joieuse que c’estoit
tresbon signe et que par ce devoient
entendre qu’ilz auroient la
victoire/ car c’estoient les parties
qui souvent sont ensanglantees du
sang de leurs ennemis.</p>

<p>Item derechief
se deult combatre peminades
a ceulx de lacedemonne/ &amp; sicomme
le cas advenist d’aucune dilation
on luy apporta sa chaiere pour
soy seoir ung petit en actendant/
mais par cas d’aventure ceste chayere
tomba soubz luy/ dont ses gens
moult s’esbahirent et le prindrent
a male signifiance. Adont le sage
duc qui l’apperceut se leva vistement
et dist a chiere hardie. Or
sus sus tost mes chevaliers/ les
dieux nous deffendent le seoir/ car
par ce signe nous ont admonnesté
de aller tost a la bataille Car
nostre en sera la victoire.</p>

<div class="chapter"></div>

<h3 id="l2c7" title="vii. De la seconde partie du livre de frontin">La
seconde partie du livre
de frontin parle des lacedemoniens/
de julius cesar/ de
papirius cursor et de pompee.
<span class="fl">vii. chapitre.</span></h3>


<p>Au temps que les lacedemoniens
avoient guerre contre
ceulx de la cité de mezine. Ilz sceurent
une foys que les meziniens
estoient de si grant ire meuz contre
eulx qu’ilz devoient mener a la
bataille leurs femmes contre eux
et leurs enfans pour avoir meilleur
couraige de vaincre/ ou pour
tous ensemble mourir/ pour laquelle
chose se retrairent &amp; differerent la
bataille.</p>

<p>Item julius cesar avoit
une fois mené ses ennemys que
eulx partant mouroient de soif par
quoy estoient en desesperance de
leur vie/ &amp; comme tous forsenez yssirent
pour eulx combatre a luy/
mais il ne voulut a celle heure et
retint ses gens/ car il ne luy sembla
pas bon de combatre au temps
que ire et desesperance gouvernoient
ses ennemys.</p>

<p>Item comme
papirius cursor se deut combatre
contre les samites/ et il sceut par
ses espies que plus de gens estoient
par quoy les siens doubtoient l’assembler/
tantost il print de ses gens
en qui plus se fioit/ &amp; celeement leur
commanda a prendre grant quantité de
ramille des boys &amp; la trainnassent
apres eux pour esmouvoir la pouldre/
&amp; venissent le pendant d’une
montaigne en faisant le plusgrant
tumulte qu’ilz pourroient/ laquelle
chose faite si tost que papirius les
veit il s’escria hault avecques plusieurs
tant que ses gens et ses ennemys
l’oyrent que c’estoit son compaignon
d’armes qu’il avoit laissé
en ambusche qui avoit desconfit
une partie de ses ennemys &amp; qu’ilz
feissent tant que son compaignon
n’eust pas la gloire de la victoire
sans eulx. Si advint de ce comme
il pensoit/ car les siens en furent enhardis/
et perdirent paour/ et les
samites qui pour la grant pouldriere
cuiderent que ce fust plus
favourable a ses ennemys que a
luy et que moult grant secours et
aide leur fist.</p>

<p>Item advint une
foys que pompee requist aux habitans
d’une cité/ ainçois que oncques
signe feist de les vouloir
prendre qu’ilz voulzissent garder
plusieurs malades/ qui ne povoient
suivir son ost jusques a son retour
pour eulx aiser et guerir/ et
que or argent et biens assez porteroient
avec eulx pour guerdonner
les biens qui a eulx seroient faitz.
Et quant pompee eut ceste chose
octroyee a sa voulenté/ il fist mettre
en littieres de ses meilleurs et
plus hardis lyez &amp; bendez ainsy se
griefment fussent malades/ &amp; en
males et fardeaux firent porter
leurs harnoys comme se robes ou
grant avoir fust. Pour laquelle
chose quant iceulx veirent leur
plus bel s’armerent en leurs hostelz
coiement/ &amp; puis a certaine heure
determinee saillirent sus/ et firent
tant qu’ilz subjuguerent tous les
cytoiens.</p>

<div class="chapter"></div>

<h3 id="l2c8" title="viii. De alixandre le grant de cesar augustus et de crates">Cy
parle de alixandre le
grant/ de cesar augustus et de
crates duc d’athenes.
<span class="fl">viii. c.</span></h3>


<p>Quant alixandre le grant eut
subjugé la tierce partie d’aise
pource qu’il doubta que apres son
departement ilz ne rebellassent il
mena avec lui/ ainsi que s’il le fist
pour les honnorer tous les roys &amp;
princes du pays &amp; ceulx qui luy sembloient
estre plus dolens d’estre vaincus
et subjuguez/ &amp; au peuple qui
demoura ordonna capitaines populaires
et leurs mesmes gens/ &amp;
par ainsy gaigna l’amour du peuple
&amp; des princes pour l’onneur qu’il
leur faisoit/ aussi pource qu’il leur
laissa le gouvernement d’entre eux
Et ainsy se rebeller voulzissent/
n’eussent peu/ pour ce que pas de
chief n’avoient/ car peuple qui a
aprins a estre gouverné de souverain
seigneur ou capitaine ne vault
riens tout seul.</p>

<p>Item quant
cesar augustus eut subjugué germanie
et les allemans se furent renduz
a luy Adonc pour les mieulx
seignourier fist faire plusieurs chasteaulx
pres de leurs villes mais
pour les appaiser de ceste chose/ acheta
d’eulx les terres ou il les assist.
Pour laquelle chose se tindrent
contens de luy/ tellement qu’ilz eurent
agreable sa seignourie.</p>

<p>Item Crates duc d’athenes
estoit logé aux champs et pou de
gens avoit : mais il attendoit grant
secours/ si se doubtoit que ses ennemys
qui grant quantité estoient
luy venissent courir sus/ pource
qu’ilz savoient sa feblesse/ mais affin
de pourveoir a tel inconvenient
il fist de nuyt issir la plusgrant partie
de son ost/ et leur commanda
que lendemain au matin revenissent
par dessus le pendant d’une
montaigne faisant tresgrant noise
si que les ennemys les peussent veoir
et oyr/ affin qu’ilz cuidassent que
ce fust nouvel secours/ et ainsi en
advint. Pour laquelle chose demoura
sceur jusques ad ce que secours
luy vint.</p>

<div class="chapter"></div>

<h3 id="l2c9" title="ix. Du troisiesme livre de frontin">Au
iii<sup>e</sup>. livre de frontin est
contenu de lismacus roy de
macedonne/ de fabius maximus/
de denis le tirant/ de alixandre/
et de ypigates.
<span class="fl">ix<sup>e</sup>. chappitre.</span></h3>


<p>Lismacus roy de macedonne
estoit assiegé/ et tenoit
son ost devant la cité de euphese/
laquelle avoit en son aide ung archepirate/
c’est a dire ung tresgrant
larron de mer/ qui moult de dommaiges
faisoit audit roy et de ses
nefz souvent luy ostoit avecques
grant quantité de prisonniers.
Mais ad ce pourveit par estrange
cautelle/ car il fist tant qu’il le corrumpit
par argent en telle maniere
que il emplit ses nefz &amp; navires
des gens du roy bien garnix
et appointez de leurs harnois
et habillemens de guerre et les
mena comme s’ilz fussent prisonniers
et les mist en la maistresse tour comme
en prison/ par quoy quant ilz
veirent leur advantaige a la mynuit/
lors que ceulx de la cité ne
s’en donnoient garde coururent sus
aux gaitz et les occirent/ &amp; ainsy
fut la ville prinse et rendue a lismacus
roy de macedonne.</p>

<p>Item
fabius maximus quant il voulut
assieger la forte cité de capire
Il gasta tout premierement en tout
les gaignages semez par quoy il
semblast que ce ne fust pas son entente
de les assieger. Puis s’en partit
bien arriere/ et attendit a revenir
jusques ad ce qu’ilz eurent toutes
leurs terres semees ou ilz avoient
pres mis tous leurs bledz/ pour
ce que pou en avoient. Si retourna
adonc fabius/ &amp; ainsy par famine
print la forte cité.</p>

<p>Item
denis le tirant apres que plusieurs
forteresses eut prinses en cecille vint
devant roges/ laquelle savoit fort
bien garnie de vivres/ pour laquelle
chose se tenoient fors. Si faignit
denis faire paix a eulx comme
se autre part voulzist aller/
Et es convenances fut comprins
qu’ilz luy livreroient vivres pour
l’argent jusques a ung certain
temps/ &amp; quant il veit que tous
leurs vivres povoient estre sicomme
pres de finer/ car largesse en faisoient/
pource que paix cuidoient
avoir/ pour la cause que leurs terres
estoient ainsy que prestes a ouster.
Adoncques les assiega denis
et par famine les print.</p>

<p>Item
quant ung nommé Alixandre voulut
prendre la cité de lenchadie laquelle
savoit moult estre bien garnie
de vivres/ print plusieurs villes
et chasteaux/ et en laissoit de
fait apensé fuyr a lenchadie ceulz
de dedens sans leur mal faire Affin
que les vivres feussent plus
tost consummez. Et bien prenoit
garde et faisoit prendre garde en
toutes les façons et manieres qu’il
estoit possible que vivres de quelque
part ne leur pussent venir :
Et par ceste maniere les affama
Si se rendirent.</p>

<p>Item ung
tresvaillant homme nommé ypicrates
du temps qu’il gardoit tarente
il trouva une gaicte endormie
lequel incontinent il frappa
et occist/ &amp; quant on l’en blasma/
Il se print a respondre et dist qu’il
l’avoit laissié ainsy que trouvé l’avoit
C’estoit a dire et a entendre
qu’il reputoit l’omme endormy sicomme
mort.</p>

<div class="chapter"></div>

<h3 id="l2c10" title="x. De amulcar duc de cartage de haymo et aultres">Cy
devise de amulcar duc
de cartage de haymo l’empereur
d’auffricque/ de hanibal
et de valerius.
<span class="fl">x<sup>e</sup>. cha.</span></h3>


<p>Amulcar duc de cartage savoit
bien que les rommains
avoient acoustumé de recevoir benignement
leurs ennemis quant
ilz se tournoient de leur partie/ et
que en grant honneur les tenoient
&amp; par especial les sauldoiers de
gaule. Et pource affin de les prendre
par telle cautelle ordonna une
grant quantité de ceulx qu’il avoit
en son ost plus feaulx a luy/ &amp; les
fist aller vers l’ost des rommains
ainsi que se rebelles fussent contre
luy et tournez vers les rommains.
Si s’en ensuivyt que quant iceux
veirent leur bel occirent les rommains
si valut au duc doublement
ceste cautelle. c’est assavoir en tant
que ses ennemys occis en furent &amp;
que plus n’oserent recevoir ceulx
qui de luy se vouloient partir.</p>

<p>Item haymo empereur de cartage
avoit ung tresgrant ost en cecille
contre les rommains. Si sceut
certainement que entre les autres
avoit en sa compaignie bien quatre
mille gaulz qui determiné avoient
d’eulx en aller vers les rommains
pour estre de leur partie/
pource qu’ilz n’estoient pas bien paiés/
haymo qui ne les osoit pugnir
pour paour de rebellion y pourveit
par telle cautelle. Il appella a soy
les capitaines d’iceulx gaulz &amp; parla
bel a eulx/ et promesse leur fist
que dedens certain jour qu’il desclara
leur feroit satiffacion. mais
le jour devant la promesse eschevé
laquelle ne vouloit ne povoit acomplir
par quoy bien savoit qu’ilz s’en
partiroient envoya devers le duc
de l’ost des rommains ung feal chevalier
comme fuitif de son ost et rebelle
qui luy dist qu’il se gardast
bien &amp; que en la nuyt prochaine venante/
quatre mille gaulz se devoient
ferir en son ost/ dont le duc rommain
soy doubtant du peril qui en
povoit advenir mist en agaict celle
nuyt la plus grant partie ses gens
lesquelz coururent sus aux gaux
quant venir les veirent/ &amp; ainsy
en advint bien a haymo/ car les rommains
y perdirent moult de leurs
gens &amp; si fut vengé des gaulz qui
l’avoient relenqui/ car tous y furent
a dueil piteusement mors et detrenchez.</p>

<p>Item par semblable maniere
se venga hanibal de plusieurs
sauldoiers qu’il sceut que par
nuyt s’estoient emblez et departis
de son ost pour aller aux rommains
car il fist publier par tout son ost
que nul ne tenist pour fuitifz ne
mauvais les vaillans chevaliers
qui s’estoient departis de son ost/
car c’estoit par son congié et ordonnance
affin qu’ilz sceussent le conseil
et convine de leurs ennemys
et pour certaines choses qu’il leur
avoit commis. Et se fist hanibal
pource qu’il sçavoit bien qu’il y avoit
en son ost des espies rommains
qui tantost dire leur iroient. Et ce
firent ilz par quoy les rommains
prindrent les chevaliers fuitifz de
l’ost de hanibal et leur copperent
les mains et aussy les renvoierent.</p>

<p>Item valesius capitaine de
gens rommains tenoit la cité de tarente
envoya message a hisdrubal
qui assegez les tenoit/ qu’il lui
rendroit la cité/ mais que sain et
sauf l’en laissast aller. Tandis que
cestuy parlement duroit/ par lequel
hisdrubal se tenoit aucques tout
asseuré &amp; mal se gaictoit Valesius
qui son advantage veit saillit hors
avec tout son effort si sagement que
ses ennemys desconfist &amp; occist hisdrubal.
Quel chose vous diroye
Je plus des astratagemes de frontin
assez de beaulx en y a loings seroient
a reciter/ mais a tant suffise
excepté aucuns beaulx notables
ad ce propos comprins en son iiii.
livre cy apres comme vous orrez.</p>

<div class="chapter"></div>

<h3 id="l2c11" title="xi. Du quart livre de frontin">Frontin
en son quart livre
parle de cesar/ de domicius/
de emilius/ de scipion l’affricquant/
de vaius et de scipion.
<span class="fl">xi. chapitre.</span></h3>


<p>Cesar disoit que on debvoit
contre son ennemy user de
conseil que les medicins donnent
contre maladie/ c’est assavoir user
de sobrieté et de fain avant que de
fer.</p>

<p>Item domicius corbulo/ disoit
que on debvoit ainçois grever
son ennemy de toutes manieres de
cautelles d’armes que on y employast
son corps.</p>

<p>Item emilius paulus
dist qu’il appartenoit a tout bon
capitaine d’ost estre vieil de bonnes
meurs et de sens.</p>

<p>Item scipion
l’affricquant respondit a ung qui
lui reprochoit de ce qu’il faisoit pou
de sa main en bataille. Ma mere
dist il m’enfanta empereur et non
pas combateur qui estoit a dire qu’il
debvoit suffrir a prince ou capitaine
d’ost bien ordonner les siens sans
exposer en quelque façon ou maniere
son corps a ferir.</p>

<p>Item gayus
maximus respondit a ung allemant
qui l’appelloit de combatre
corps a corps. S’il m’ennoiast dist
il de vivre pieça eusse trouvé maniere
d’estre occis.</p>

<p>Item scipion
disoit que on ne debvoit pas seulement
donner voye a son ennemy de
fuyr/ mais aider a la faire et trouver.
Au propos de ses choses comme
il me semble peut bien servir ce
que disoit le sage roy de france Charles
quint de ce nom/ quant on luy
disoit que grant estoit la honte de
recouvrer ses forteresses par peccune
que les anglois a tort tenoient
Comme il eust puissance assez pour
les ravoir par force. Il me semble
disoit il que ce que on peult avoir
par deniers ne doit pas estre acheté
ne vengé par sang d’ommes.</p>

<div class="chapter"></div>

<h3 id="l2c12" title="xii. Des rommains qui eurent a faire de saudoyers">Au
livre de valere est contenu
de hanibal/ de ung roy
de grece/ de ung autre en semblable
cas/ des rommains qui
eurent a faire de saudoyers.
<span class="fl">xii. chapitre.</span></h3>


<p>Valere parle en son vii. livre
ad ce propos et dit que hanibal
dont parlé avons cy dessus hayoit
moult le tresvaillant duc/ fabius
maximus/ pource que moult
vigoureusement lui contrestoit en
bataille/ &amp; assez de griefz luy avoit
faitz/ mais hanibal ne luy savoit
comme par force nuyre. Pour
ce se voulut de telle cautelle adviser.
Il gasta tous les manoirs et
champs d’environ romme excepté
ceulx du vaillant chevalier fabius
maximus ou il ne toucha ne meffist/
affin qu’il donnast souspeçon
entre eulz d’aucune aliance ou tractié/
par quoy comme il veit que
pou lui vaulsist ceste cautele voulut
plus fort faire/ car il escripvit
lettres et secretement les envoya
a romme adressantes audit fabius
lesquelles parloient et divisoient
comme s’il y eust entre eulz certaine
convenance qu’il deust commettre
traïson contre les rommains. Et
tellement ordonna l’affaire que au
senat de romme vindrent entremains
Mais iceulx congnoissans la tresbonne
loyauté de fabius et la malice
de hanibal n’en firent force.</p>

<p>Item ung roy de grece portoit
trop grande et merveilleuse envie
contre ceulx du pays rommain.</p>

<p>Pour laquelle cause sans quelque
autre occasion merveilleusement
les heoit/ et se n’eust esté la doubte
de leur grant puissance voulentiers
les grevast/ si n’y sceut trouver
autre voye que par cautelle et
faulse simulation/ dont il faindit
que moult chierement les aimoit
et par plusieurs fois lettres de mout
grant amistié leur escripvit/ en fin
leur manda que fort desiroit a veoir
la cité de romme et la noble ordonnance
qui y estoit/ &amp; lui venu a romme/
comme celluy que on reputoit
pour amy y fut grandement receu
mais tant plus y veoit de felicité
et de tant plus croissoit la douceur
de l’envieuse pointure qu’il tenoit
en luy tappie et couverte/ dont il
sourdit tel effect : ains qu’il partist
de la cité et tant fist par son malice
qu’il mist tresgrant discord entre
les barons/ et par ce luy sembla que
mieux ne povoit nuyre a la cité.</p>

<p>Item par semblable cas ung
autre hayneux de romme quant il
eut basti cedicion et contens entre
les princes rommains tant que en
bataille se misrent les ungs contre
les autres. envoya secours de
ses gens a la partie plus forte non
pas pour aider a nul/ mais affin
que tant plus y eust d’eulx grande
destruction a leur dommaige.</p>

<p>Item les rommains aians affaire
de secours prindrent sauldoiers
estranges/ mais quant vint
a l’assembler de la bataille sembla
a iceulx sauldoiers que les rommains
en devoient avoir du pire/ &amp; pource
se departirent de l’ost &amp; allerent au
costé d’une montagne pour eux mettre
avec les plus fors quant la desconfiture
verroient/ mais ad ce pourveit
sagement le sage capitaine rommain
qui veit que ses gens s’en espouentoient/
car il alla par tous
les rencs/ disant que icelle partie
estoit de son consentement pour courir
sus aux ennemys par derriere
quant assemblez seroient/ &amp; par ce
asseura toutes ses gens &amp; si en eut
la victoire.</p>

<p>Item s’en departirent
une autre fois sauldoiers de l’ost
des rommains pour eulx aller mettre
avec l’adverse partie/ mais le sage
capitaine y pourveit sagement
Car il les suivit avecques tout
son ost en belle ordonnance par quoy
les ennemys quant ilz veirent les
premiers cuiderent d’eux recevoir
la premiere envaÿe/ si leur coururent
sus et furent les premiers occis/
mais ainçoys en occirent affolerent
et detrencherent plusieurs
et par ce furent ilz en ayde des rommains
quelques bons corps qu’ilz
eussent malgré eulz.</p>

<div class="chapter"></div>

<h3 id="l2c13" title="xiii. D’aucunes cautelles des rommains assiegez">Cy
s’ensuit aucunes cautelles
des rommains assegez
de rommains en ost/ de quintus
metellus/ de ung roy de
cecille et de hanibal.
<span class="fl">xiii. c.</span></h3>


<p>Au temps que romme fut prinse
les gaux assiegerent le capitole
qui estoit forteresse comme imprenable
si non par famine/ &amp; pource
les cuidoient ilz affamer/ mais
les rommains subtilz en tous faitz
de guerre pour oster a leurs ennemis
ceste esperance/ prindrent de
telz vivres qu’ilz avoient &amp; en firent
reliefz des oz du menu pain &amp; d’autres
telles choses et les jectoient dehors
aux indigens/ par quoy quant
les gaux veirent ce moult sagement
s’en esmerveillerent/ cuidans
que de vivres fussent moult bien
garniz/ &amp; pource eurent voulenté
de faire paix.</p>

<p>Item quant hanibal
et hisdrubal princes cartaginois
estoient en italie les rommains
y envoierent deux ducz conduiseurs
de deux grans ostz qui si sagement
s’i maintindrent que les deux ostz
cartaginois ne peurent assembler
ensemble/ car s’ilz eussent assemblé
tout eussent gasté/ mais ilz firent
tant que les deux cartaginois furent
du tout destruiz.</p>

<p>Item quintus
metellus estant en ost en espagne
ne povoit par force advenir a
une cité ou il tendoit. Il se partit
et commença a pourmener son ost par
assez loing temps de lieu en autre
tant que les siens mesmes s’en esmerveilloient
et ses ennemis s’en
truffoient et a fol le tenoient. Si
alla tant ainsy faisant que en la fin
veit son point/ lors que tous ennuyez
estoient d’estre sur leur garde
si les print despourveuz.</p>

<p>Item
ung roy de cecile fut assailli par
les cartaginois/ mais quant il veit
que tout son pays lui avoient occuppé
et que remede n’y povoit mettre/
il se partit a tant de gens comme
il peut assembler et s’en alla en
auffricque/ &amp; pareillement commença
a tout mettre en feu et en flambe
Et pource furent iceulx tous
joyeux de faire paix a lui &amp; rendre
les dommaiges.</p>

<p>Item quant hanibal
se deut combatre contre les
rommains en la bataille de canes
qui tant leur fut dommageuse. Il
se advisa de trois cautelles/ l’une
qu’il print premier place/ l’autre qu’il
advisa d’avoir le vent et le soleil au
doz/ car la journee estoit chaulde
&amp; grande estoit la pouldriere. Apres
ordonna que la bataille commencee une
partie de gens qu’il avoit feissent comme s’ilz
s’en fuyssent par ung destour ou il
avoit commise une embusche pour
courir sus aux rommains qui suivoient
les fuitifz. Tiercement ordonna
que iiii. cens hommes d’armes
semblablement devers les rommains
s’en fuyssent comme doubteux et
paoureux de la bataille et a eulz
se rendissent. Ceste ordonnence mise
a effecte et la bataille commencee furent
les rommains destourbez par
le soleil et la pouldre qui leur tolloit
la veue aussi par l’embusche qui
leur courrut sus ou moult en y eut
d’occis et mal menez et apres par
ceulz qui a eulz s’estoient renduz lesquelz
furent selon la coustume de
adont tous desarmez et mis derriere
la bataille mais ilz avoient
couvertement sur leurs petis pourpoins
comme rasoirs desquelz coppoient
les guerrez aux rommains
qui se combatoient et ainsi dit valere
que par la malice d’auffricque
plus que par bataille fut vaincue
la force rommaine. Item une autre
fois pour rompre une bataille furent
prins beufz avec ce courves
bastons mis soubz la queue envelopez
d’estoupes mouilliés en huile
et le feu bouté dedens chassez
vers les ennemis tous les esparpillerent
&amp; rompirent par grant vigueur.</p>

<div class="chapter"></div>

<h3 id="l2c14" title="xiiii. De edifier villes et chasteaux">Cy
commence a parler du fait
de combatre villes et chasteaux
mais premierement parle
de les edifier.
<span class="fl">xiiii. cha.</span></h3>


<p>Apres ce que devisé avons selon
les livres d’armes et autres
plus nouvelles coustumes les
manieres bonnes a tenir en icelles
en fait de batailles arrengees en/
champ et fais de chevalerie. Dirons
ensuivant selon vegece et autres
acteurs ainsi qu’ilz l’enseignent
des manieres propices a tenir tant
en fait de combatre villes chasteaulx
et forteresses comme a les deffendre
semblablement et puis parlerons
des batailles qui se font en mer ou
en fleuves diversement. Si devise
l’acteur premierement la maniere
comment pour plus grant sceureté
les anciens batissoient en clostures
de murs et de fossez leurs forteresses
et par la forme que s’ensuit l’enseigne
ainsi disant. cellui qui veut
ediffier forte place et durable doit
singulierement avoir regard a cinq
choses.</p>

<p>Item la premiere est
qu’il doit avoir regard que le lieu
s’il peut estre soit hault.</p>

<p>C’est
assavoir sur aucun mont bien assis
et en bon pays. Mais se la disposicion
de tel terroy qu’il y a n’y est
propice advise se advironner pourra
son edifice atout le moins de l’une
de ses faces de mer ou d’aucun
fleuve portant navire. Et s’il advient
que place ait tant convenable
que mer puist avoir d’une part
et de l’autre le fleuve douch qui par
la ville voist courant/ c’est chose
moult propice et de grant secours
se navire peult porter.</p>

<p>Item la
seconde qu’il soit en bon air et saing
loings de palus et de mareschages.</p>

<p>Item la iii. que le terroy du païs
soit fertile et habondant de toutes
choses necessaires a vie humaine.</p>

<p>Item la iiii. que montaigne
ne soit si prochaine que aucun
trait luy peust grever.</p>

<p>Item la
v. que la cituation du lieu soit franc
et non pas en servage/ &amp; dist icelluy
que les anciens bien advisez ne
faisoient pas les enchains des murs
de leurs citez ou forteresses tous
droitz comme on fait maintenant/
Car ilz disoient que ainsi faitz
estoient plus acre a recevoir les
coups des engins plus aussy disposez
a estre eschelez et pource les
faisoient par courbees et saillies
bien maçonnees et fort serrez le pietrez
a bon bethuyn &amp; forte chaussee
et par creneaulx les compassoient
affin que par plus de lieux se peussent
deffendre/ ou droit par subtilité
estoient assises fortes et deffensables
tours a l’environ/ et ce enseigne
ledit acteur comment murs
se pevent doublement fortiffier contre
tous engins.</p>

<p>C’est assavoir
que entre deux paroitz de fort maçonnage
soit faicte distance sicomme
de xx. piez et que la terre qui sera
faicte et tracte tant des fondemens
lesquelz bien parfont doibvent
estre faitz/ comme des fossez
qui seront faitz autour/ soit mise
entre ces deux paroitz/ la soit batue
et entassee a bons mailletz le
plus fort que on pourra et soit le
mur premier avallé pardessus lequel
soit moult espez tant que allees
y soient faictes esquelles ait
pertuis et archiens a passer pierres
traictes d’engins de quennons
et de tous traictz/ &amp; en chascune face
y ait propre place establie et masçonnee
pour asseoir engins a traire
dehors se besoing est/ manteaux
de barbakenne de boys soient atachez
aux creneaux pour targer du
trait/ &amp; faisoient les anciens mettre
&amp; atacher a bonnes chevilles
et a cordes grandes cloyes et lees
en temps de guerre par dehors les
murs qui brandissoient/ et icelles
rompoient les coups des pierres
traictes des engins si que nuyre
aux murs ne povoient/ ou ilz faisoient
hourdis d’espines et de ramille
bien espessement et les lintoient
de terre et de fiens contre les
murs/ &amp; se povoit garantir le mur
d’estre rompu des grosses pierres.
Les portes qui estoient faictes de
gros boys faisoient covrir de lames
de fer ou clouer de cuir sans
conreer par dessus en temps de guerre
affin que feu n’y peust estre bouté/
&amp; y avoit ung pertuis fait au
mur ou une porte coulisse avoit
pendant a chaines et a aneaux de
fer/ si que se les ennemis la s’embatoient
y fussent surprins &amp; enclos
par celle porte sur eulx devalant
et autres pertuis y avoit par lesquelz
on leur povoit lancer grosses
pierres/ eaue boulant cendree/ et
toutes choses de deffences. Desquelles
choses de deffence au temps
present on use assez.</p>

<p>Item fossez
doibvent estre faitz de grant largesse/
&amp; si parfons en cas que riviere
n’y court que par soubz terre n’y
puist estre la forteresse minee se sur
roche mesmement estoit assise/ mais
de cest inconvenient bien gardoient
les anciens leurs forteresses/ car
a bon bethuin et bon ciment si fort
ferroient leurs maçonnages et par
especial les fondemens de leurs forteresses
que garde n’avoient d’estre
percés. Si doibvent doncques estre
les fossez de tel largeur et de
tel parfondeur estre tellement que
par les ennemis ne puissent estre
rempliz/ &amp; anciennement les faisoient
maçonner ainsy que ung droit
mur du costé de dehors si que personne
n’y pense devaller/ &amp; avec ce
y atachoient bien drus crochez de
fer/ &amp; crampons agus que on dit
chaucetrappes tout contreval qui
trop font d’empeschement aux devalans/
lesquelles choses savoir
je croy que assez sont comunes et
semblablement plusieurs autres
clostures et garnisons de deffence.
Pour laquelle chose il me semble
qu’il n’est pas grant besoing d’en plus
reciter comme tous duitz &amp; enseignés
en soient les maistres de telz
ouvrages au temps present.</p>

<div class="chapter"></div>

<h3 id="l2c15" title="xv. Des garnisons en temps de guerre">Cy
devise les garnisons
qui appartiennent a villes
chasteaulx ou forteresses en
temps de guerre.
<span class="fl">xv. c.</span></h3>


<p>Pou vault force de muraille
a chastel tant soit bien garny
de toutes choses de defence quant
vivres y faillent/ s’il est assiegé si
qu’il parut a la forte place de pierrememin
qui sept paires de murs
de marbre avoit assiz sur une roche
a tout grosses tours a l’environ
bien garnie de bonnes gens d’armes
qui par long siege et famine
fut conquise/ &amp; pource que communement
ennemys assiegez s’efforcent
d’eulx garder doit estre advisé
que au batissement du mur se riviere
n’y court sy habondante que ne
puisse estre tollue/ que bons puith
d’eaue doulce si parfons que eaue
y afflue y soient faitz que les ennemys
tollir ne le puissent/ car sans
ce tout ne vauldroit riens l’edifice
&amp; la ou l’eaue va dens par conduiz
le lieu ne peult estre de grant force
pource que de legier on la peut tollir/
et par ceste voye comme d’eaue
on ne se puist passer les pourroit
on tantost vaincre.</p>

<p>Item avec
ce se doibvent ceulx de dedens pourveoir
si tost que on murmure de
guerre/ &amp; mesmement en tous temps
ceulx qui sont en frontiere/ blé/ farine/
bescuit/ vin/ vinaigre/ verjus/
sel/ huille/ beure salé/ pors sallez
frommaiges angloys &amp; d’escoce/
pois/ feves/ orge/ avoines/ oyseaulx
qui se gardent sallez. bois
cherbon buefz moutons/ poisson
salé/ aux oingnons : poivre molins
a bras et a vent/ poulaille/ espices
amandes et choses bonnes a malades/
pour cuisine/ potz de terre/
et a mettre vin gobeleths de terre
escuelles de bois grandes et petites
a foison/ sieu chandelles/ lanternes/
faloz/ tourteaux a y mettre/
litz/ linge couvertoirs/ cuvelles
seaulx a puiser eaue/ chaudieres
et grandes cuves a mettre eaue
a grant foison aiz grossez et menues
cloies/ cordes fil/ aguille/ &amp; toutes
telles choses.</p>

<p>Item il est assavoir
que la ou sel fauldroit et que
vin seroit habundant toute chair
cuicte en vin/ et mesmement sans
sel se garde sans jamais corrumpre.
Et se jardinages y a dedens la cloture
soient diligemment cultivez avec
ce si que dit est/ doibt bien estre
prins garde que bien soient les provisions
par juste mesure et proporcions
dispensees/ car on ne peult
savoir combien de temps durera
le siege/ ne quelle survenue de gens
pourront avoir/ ne quelle chose pourront
avoir/ et pource a toutes fins
doibvent en tous temps estre garnis/
car souverainement tant de
leur sceureté comme de leur estat
pevent ilz et doibvent bien vouloir
que leurs ennemis le sachent/ voire
que mesmement cuidassent qu’ilz
fussent bien pourveus : posons que riens
n’en fust. Car par ce seroient
plus tost meus de partir de la/ sy
ne doibt pas estre mis en oubly que
de riens dont leurs ennemys se peussent
aider soit laissé dehors Ains
soit tout retrait aux forteresses avant
leur venue. Et plus vous
feroit de proffit dit vegece y bouter
le feu se aucunement ne leur poviez
tollir que laisser/ car tout ce qu’il
leur pourroit aider te nuyroit.</p>

<p>S’il advenoit dist il que vivres
eussez a trop grant chierté/ &amp; que eussiés
doubte que faillir peussent en
la fin du siege ou avant/ les anciens
et impotens hommes les femmes
et enfans non habiles a deffence
doibvent envoier en autres villes
chasteaulx ou citez/ affin que
les vivres puissent plus durer es
deffendeurs.</p>

<p>Item pour garnison
de la deffence convient canons
et pouldre a foison et plusieurs pierres
et tampons arbalestres viretons
fil tors/ baudriers/ fil que on
dit de ners/ arcs/ fleches/ cordes
d’arcs/ pavais/ lances/ &amp; tous harnois
haches gouges &amp; mailletz de
plonc/ et pour les engins cuir blanc
&amp; tané une forge garnie fer et acier
charbon souffres et bacinez a piés
et a queue pour alumer le feu aux
gens.</p>

<p>Item pour contreminer
se besoing est instrumens de fer fais
a maniere de piez de chievre marteaux
hotes/ peles/ louches/ crocs
de fer/ eschelles/ &amp; est bon d’apprester
contre les engins/ affin de les ardoir/
bethuyn/ ciment/ pos huille
et estouppes a grant foison. Fer
et acier pour rappareiller le harnois
aux hommes d’armes et le maistre
pour ce faire fut a faire anses
saiestes dondaines et viretons se
le trait y failloit/ &amp; doit estre cueilly
grant quantité de bons chaloux
cornus pource que plus durs et
plus pesans sont que les autres/
et plus propices a getter a la fonde
ou a la main/ si en doibt avoir
grant garnison sur les murs/ et mesmement
les tresgrans vaisseaulx
tous plains de toutes manieres
de chailloux pour tout en ung
mont lancer aval se besoing est
pour trebuscher pierres de fais de
dessus les tours.</p>

<p>Item a bref
dire tous engins propices et convenables
a lancer dehors bombardes
et grosses pierres doivent estre
appareillees/ et avec ce grosse garnison
de la pouldre qu’il y convient
&amp; aussy se doit on pourveoir de tonneaux
&amp; certains vaisseaulx plains
de chaulz affin que se les ennemys
approchoient si pres/ que on leur
jetast contreval si que au briser en
eussent les yeulz &amp; la bouche tous
plains et que les plus hardis en
fussent agraventez.</p>

<p>Item affiert
a telle garnison grant quantité de
cloyes/ de tables et d’aiz cloux chevilles
de bois et de fer a grant foison
pour faire entablemens contre
les engins se besoing est qui pourroient
estre a[p]liqués aux murs.</p>

<p>Item convient estre garny de
chaulx sablon de pierres plates
pour faire cloisons et contremurs
se besoing est maçons et charpentiers
pource faire au mieulx selon
leur advis.</p>

<p>Item grant garnison
y affiert de cordes pour arcs
a main &amp; arbalestres et de nerfs
pour les faire. Et s’il advenoit que
nerfz faillissent sont bons au besoing
pour faire cordes gringnes
de chevaulx et mesmement cheveux
de femmes y pevent servir. Et
de ce dit vegece se aiderent moult
bien les rommains quant vint a
leur grant besoing/ quant hanibal
les menoit si mal que par force de
eulx deffendre cordes &amp; nefz leur
furent faillis. Adonc les vaillans
dames de la cité dont tousjours en
seront loees qui beaulx longtz cheveux
avoient eurent plus chier estre
enlaidies et desnuelz de leurs
blons chiefz/ et secourir a la cité
que ce que parees de leurs blondz
chiefz fussent prinses en chetiveté
&amp; servage de leurs ennemys/ &amp; souffrirent
leurs cheveux degaster es
traieurs/ et par ce fut romme garantie.</p>

<p>Item doibvent aussy
estre garniz de foison de cornes de
bestes pour rapareiller leurs arbalestres/
pareillement de cuirs
sans conreer pour couvrir leurs
engins et autres edifices. Affin que
le feu n’y puisse estre bouté/ &amp; aussi
convient estre garny de tresbonnes
gens d’armes et de trait expers
et aprins de tout ce qui y appartient
en assault de deffence en telle
cautelle que besoing est selon le lieu
et affaire/ car ainsy que dit le proverbe
la muraille ne fait pas le
fort chastel/ mais la deffence des
bonnes gens d’armes qui le font imprenable/
et ne fait pas a oublier
que du costé ou la place est la plus
feble soit mise la plus grant deffence
car celle part ont les assaillans
acoustumé de plus fort envaÿr.</p>

<div class="chapter"></div>

<h3 id="l2c16" title="xvi. De ce qu’il convient a garnir forteresses">Cy
parle de ce qu’il convient
en particulier a garnir
forteresses tant de vivres comme
d’abillemens de guerre.
<span class="fl">xvi<sup>e</sup>. chapitre.</span></h3>


<p>Apres se que devisé avons
assez en general des choses
convenables tant pour vivres comme
pour deffences qui a garnison
affierent contre les ennemys Nous
semble expedient pour la perfection
de nostre euvre dire plus en particulier
la juste extimation ou environ
qui pourroit suffire a pourveoir
certain nombre et cantité de
gens. Si est a supposer deux cens
hommes d’armes avec leurs valletz/
c’est assavoir deux valletz pour
ung homme d’armes/ garnir pour
vi. moys/ conviendroit lx. mille
de blé a la mesure de paris dont le
tiers sera mis en bescuit et l’autre
en farine.</p>

<p>Item quatre mille de
feves. ii. muys de poys. vi. vingts
queues de vin/ deux queues de vinaigre.
une queue de verjus/ une
queue d’huille/ ung muy de sel l. livres
d’espices/ deux livres de saffren
demy septier de seneul pour la
moustarde et le molin a ce faire.</p>

<p>Item chairs sallees et chairs
fresches. C’est assavoir cent grosses
bestes sallees que en vie qui a place
pour les garder et assez fourrage.
cent ou six vings porcs sallés
viii. vings moutons qui peut et
a place pour les garder/ poullaille
en garnison tant que on peut et
veult.</p>

<p>Item poisson sallé s’il est
karesme/ &amp; es jours que on ne mengue
pas chair ung millier d’angules
xxv. kacques de harencs molues
saumons a grant foison/ une
queue de burre sallé. xl. livres d’amandes/
eaue rose/ et autres telle
choses que a malades appartiennent
tant en mengiers comme en
oingtures et autre medicines.</p>

<p>Item douze douzaines de gobeletz
pour boire/ dix seilles de cuir
pour tirer eaue. ii. cens toises de
cordes de tille/ deux douzaines de
seilles de boys a puiser eaue se fleuve
ou riviere y a.</p>

<p>Item pour cuisine
en tous temps/ mais par especial
se c’est en yver. ii. cens charetes
de charbon. iii. milliers de petis fagotz
de busche. xx. douzaines de
grans potz de terre a potager et
cuire chair. vi. grandes chaudieres.
deux douzaines de coulbes
grans moyens et petis/ iiii. ou vi.
douzaines de cueilliers de boys.
deux milliers d’escuelles de bois
et autant de trenchoirs/ cuviers
cuves kanes/ xx. ou. xxx. soufflez
lanternes et autres choses necessaires
dont on se peut adviser comme
greilz &amp; ramons que on dist balletz.</p>

<p>Or revenons a parler de la provision
sur le fait de la deffence dudit
lieu.</p>

<p>Premierement a tout le
moins xii. canons gectans pierres
dont les deux seront plus gros que
les autres pour rompre engins manteaulx
et aultres habillemens s’il
est besoing.</p>

<p>Item deux bricoles
et deux couillars chascun garny
de quatre fondes/ et cordages &amp; pierres
a grant foison. deux ou trois
espringales garnies du traict qui
y appartient.</p>

<p>Item s’on ne sent
que trop souvent conviengne faire
gecter les canons suffist mille livres
de pouldre et mille livres de
plonc. a faire plommetz. vi. douzaines
de lances ferrees xxiiii. arbalestres
a pades. vi. autres a tour
six grosses douzaines de fil d’anvers
dont la grosse douzaine en
vaut vii. xxiiii. arbalestres a croc
xii. tellules deux tours a tendre.
xviii. baudriers/ &amp; xx. arcs a main
cent douzaines de fleschez. xxiiii.
douzaines de cordes d’arcs. lx. ou
quatre vings pavais. xxiiii. milliers
de viretons. xii. milliers de
gros traict. ii. cens pierres arrondies
pour les canons et d’aultres
grant foison pour en faire quatre
cens tampons pour en faire du bois
ung charpentier/ troys maçons
pour faire pierres a canons et autres
choses necessaires a la garnison.</p>

<p>Item deux molins a chevaulx
deux fours/ une forge garnie/
iii. milliers de fer : demy milier
d’acier quatre milliers de charbon
iiii. bacinez a pié et a queue pour alumer
le feu pour les canons viii.
soufflez.</p>

<p>Item pour contreminer.
xxiiii. piez de terre. xii. piez de
chievre de fer/ deux douzaines de
louthetz. deux douzaines de hottes
garnies/ vi. douzaines de pelles
de bois/ bons cuviers &amp; cuves.</p>

<div class="chapter"></div>

<h3 id="l2c17" title="xvii. Comment pourveoir forteresses de doulce eaue">Comment
forteresses doibvent
estre pourveues de doulce
eaue selon vegece.
<span class="fl">xvii. c.</span></h3>


<p>Vegece dit que comme ce
soit grant proffit a forteresse
ou a cité quant vive source de
fontaines ou de puith y pevent estre
Neantmoins s’il est ainsy/ que
la nature du lieu n’y soit disposee/
il est besoing de y pourveoir par remede
au mieulx que on peult/ c’est
assavoir que se les fontaines &amp; sourses
sont hors des murs assez pres
Convient que ceulz de dedens deffendent
leur eaue a force de trait/
ou cas que les ennemys les voulsissent
tollir ou empescher l’usage.
Se la sourse sciet loings qui par
conduis leur viengne/ y est affaire
ung petit chastellet par lequel
a force de gens d’armes et de trait
soit deffendue. Et avec ce en toutes
telles citez ou forteresses doibvent
estre faites citernes/ lesquelles
doibvent estre assises es lieux
ou l’eaue de pluye qui chiet &amp; vient
des degoutz et des toitz des maisons
et des nocquieres puissent cheoir
dedens/ &amp; ainsy le garder le plus
que on peut plaines et garnies/ car
la se garde elle moult bien en sablon
a/ et est saine et mesmement les garnir
aussy d’eaue de fleuve.</p>

<p>Semblablement
dist arristote que eaue
sallee de la marine ou qui vient de
conduis et de sourses ameres devient
doulce s’elle est passee parmy conduitz
de bonne terre.</p>

<p>Avec ces
choses peult moult proffiter vinaigre
a foison avoir/ et par especial
en temps d’esté/ car moult rafreschit
le corps a boire avecques eaue
et ce scevent ilz bien en ytalie. Et
se la forteresse siet sur marine et il
adviengne que sel y faille/ soit prinse
de l’eaue de la mer et mise au soleil/
&amp; puys boullir sur le feu tant
que l’eaue soit toute consummee/
et par celle voye sera trouvé sel au
fons.</p>

<div class="chapter"></div>

<h3 id="l2c18" title="xviii. De mettre loyaux gens en garnison">Cy
dit qu’il convient que
en garnison soit de ville ou forteresse
soient mis loyaux gens
et donnent de ce exemple.
<span class="fl">xviii. chapitre.</span></h3>


<p>Pour toutes choses ou la
plus grant partie qui necessaires
ou convenables sont en
deffence de cité ou forteresse/ est assavoir
que la garnison est souveraine
de tresbonnes loyaux gens
qui de ung accord et unis soient
ensemble a capitaines loyaulz et
preudommes/ et que amour ayent
au lieu/ car la ou toutes aultres
choses seroient acomplies et ceste
seulle y deffaulzist tout riens ne
vauldroit. Et qu’il soit vray que
ainsy soit et grant mal le contraire
le monstre ensuivant ce propos/
et comme exemples soient communement
plus penetrans aux oreilles
des escoutans que argumens premiers
fais en amenrons plusieurs en
tesmoingnage. Et premierement
en recitant ce que les autres acteurs
tesmoingnent disant que le plus
grant bien qui puisse estre est/ que
la soit paix ou garnison est. Car
il est mal possible que ceulx entre
lesquelz est soient destruis par quelconques
puissances/ &amp; ce appreuve
la responce que fist le saige magissien
tirisaulz a scipion l’affricquant
avant que a luy se furent si
longuement tenuz contre la grant
concorde qui y estoit/ &amp; avec ce est
tresgrant souverain bien en pays
cité ou forteresse avoir princes ou
souverains de grant amour au lieu
sicomme bien le demonstra le vaillant
homme nommé camulus ung
des souverains de romme lors que le
duc Beanius d’athenes avoit par
guerre destruite romme et a toutes
les proies et richesses s’en alloit/
Mais le bon et vaillant homme
camulus/ nonobstant ce que les rommains
l’eussent exillié a tort &amp; mis
demourer hors de la cité : quant l’adventure
sceut moult luy en pesa/
et tantost assembla ce qu’il peut de
gens/ car de grant auctorité estoit
si vint audevant de beanius qui
garde ne s’en donnoit et le desconfist/
&amp; si conquesta grant avoir dont
reediffia romme/ et y ramena les fuitifz
par quoy fut appellé le second romulus.</p>

<p>Et tout ainsy que tresgrant
bien et joye et bon cueur est
et unit en pays ou cité quant paix
est environ soy et en soy mesmes.
Aussy y est tout mal discencion desolation
et peril quant discorde et
discencion y est/ laquelle chose est
sa destruction. Si que mesmes le
dit la saincte escripture et sourt communement
tel content en communité
ou ville par tresmauvais mouvemens.
C’est assavoir pour cause
d’orgueil arogance les ungs contre
les autres par envye et par convoitise/
si n’en pourroit pas bien venir.
Ainsy qu’il en advint a romme
de la bataille cytoienne qui tant
leur fut prejudiciable que a pou s’en
destruirent tous par l’orgueil de
leurs princes/ c’est assavoir. Silla
&amp; Marius auquelz furent en ayde
des deux parties Pompee et certorius
et plusieurs autres haulz
princes qui moult estoient de grant
proesse et auctorité/ en laquelle guerre
eut plusieurs batailles ains qu’elle
cessast/ esquelles si que raconte
l’istoire furent occis xxiiii. de leurs
princes de leurs capitaines vi. de
leurs plus souverains xl. autres
barrons et de rommains. Cent
et cinquante mille sans plusieurs
autres estrangiers qui furent en
leur aide. Si fait bien a eviter sy
cruel debat.</p>

<div class="chapter"></div>

<h3 id="l2c19" title="xix. De mettre loyaulx gens en chasteaulx">Cy
parle encore de mettre
loyaulx et vaillans gens en
villes et chasteaulx et en donne
ung tresgrant exemple.
<span class="fl">xix. chapitre.</span></h3>


<p>Au propos encore de mettre
loyaux gens en chasteaulz
et que bien doibt estre prins garde
que convoiteux oultre mesure n’y
soient/ comme par icelle voye/ ayent
esté plusieurs villes et cités
traÿes et vendues pilliés et robees/
comme il appert par l’exemple
de la cité d’estinope grande forte riche
et bien peuplee que le roy mitridates
avoit baillé en garde a
deux chevaliers qu’ilz reputoit feaulx/
mais malement le garderent
Car ilz mesmes avecques leurs
gens la robberent et pillerent/ et
puys quant ilz eurent bouté le feu
dedens s’en fuyrent dont merveilleuse
adventure advint/ car adonc
comme le duc de l’ost rommain y
arrivast pour y mettre le siege/ s’esmerveilla
trop que ce povoit estre
et quant le cas luy eut esté compté
et revelé fist appeller les cytoiens
aux portes en disant qu’il leur donnoit
asseurement/ mais que la porte
voulzissent ouvrir/ &amp; la porte
ouverte par le consentement des
cytoiens Il commanda a ses gens
qu’ilz aidassent a estaindre le feu/
&amp; ainsy fut guerroyé par ceulx qui
garder le debvoient/ et secourue
par ceulx qui les cuidoient destruire
s’ilz eussent peu.</p>

<p>Item que convoiteuses gens
puissent estre de grant nuysance
en cité ou en chastel/ apparut par
la parolle que dist le roy de jurguta/
lequel grant envye et couverte
hayne portoit aux rommains
celleement soubz fainte amour/
mais pour mieulx les decevoir donnoit
grans dons aux principaux
d’eulx. et en ce faisant se meut grant
discorde et sedicion entre les cytoiens/
et ainsy les guerroit ennemy
que amy reputoient sans ce qu’ilz
s’en apperceussent tant que au partir
de romme/ auquel lieu par faintise
estoit allé ne se peut tenir de
jecter telles parolles tout en passant.</p>

<p>Ceste cité seroit de legier
prinse qui a donner auroit assez/
C’est assavoir que plusieurs foys
est advenu merveilleux et grant
inconvenient en cité et pays &amp; mesmement
en ost par y avoir grant
quantité de gens estrangiers ainsi
que a romme advint au temps
de leurs tresgrandes conquestes
ou ilz avoient maniere de tenir les
prisonniers qu’ilz tenoient en servage
et servir s’en faisoient et faire
leurs labeurs/ dont une fois advint
que plus de xx. mille contre
eulx se rebellerent et leur porterent
moult grant dommage ains que venir
peussent a chief de les destruire
mais apres ces choses dictes/ lesquelles
pevent servir pour exemple/ retournerons
a nostre premier propos.</p>

<div class="chapter"></div>

<h3 id="l2c20" title="xx. De mettre siege et assaillir forteresse selon vegece">Cy
commence a parler de
mettre siege et assaillir forteresse
selon vegece.</h3>


<p>Le temps est venu que l’ost
se vient loger a siege devant
la cité/ lequel temps communement
est se le capitaine est saige en la saison
d’aoust/ pource que adont luy
est plus proffitable pour deux raisons.
La premiere pource que plus
de vivres trouvera sur les champs.
L’autre que doublement grevera
ses ennemys/ c’est assavoir par siege
et assault/ et par leur tollir et
destourner a faire leur cueillotte
de blez de vins et de tous vivres.
Si se logera ledit ost au plus pres
qu’il pourra/ et aura avant bien advisé
la situation et que mieulx a son
advantaige soit mis le siege/ assis
les engins et adviser de donner l’assault.
Si fera faire se c’est son mieulz
environ bons fossez &amp; le lieu fortiffiera
de fort palais comme se c’estoit
une forteresse/ affin de povoir
contester a ceulz qui venir pourroient
pour lever le siege/ ou mesmement
a ceulz du chastel se contre
eulx sailloient/ &amp; se c’est chose que
de toutes pars soit assiegé tant
vault mieulx/ mais s’il y a montaigne
ou autre empeschement que
on garde neantmoins de tous les
costés qui seront y soit mis s’il peut
estre/ et fait palis et trenchis de
l’un siege a l’autre en maniere que
ceulx de dedens ne les puissent surprendre/
et de toutes pars aussi ordonnera
sceureté deffence et bon
gait a toute heure.</p>

<p>Apres advisera
par quelle maniere le lieu est
mieulz prenable se c’est par eschielles
il en aura fait ordonner a doublez
rencz tant que besoing sera et
oster les empeschements d’autour
de la muraille par force d’engins
seront dresciés eschelles contremont
et roulees a bons et tresgrans roulez
lesquelz tresfort au chief du mur
d’en hault tiendront/ pour moins
glisser les fera ferrer par dessoubz
se besoing est/ affin que d’en hault
on ne les puist abatre. Adoncques
de toutes pars sera encommencé l’assault/
&amp; se pas ne luy semble proffitable/
ouvriers ad ce establis seront
mis en besoigne.</p>

<p>Pour la terre
fouyr sera encommencé si loings
que ceulx de dedens par nulle
maniere veoir ne le pourront/ ne
les hommes qui porteront hors la
terre. Et faite sera si bas que la parfondeur
des fossez passera apuyee
de bon fort mairien tant que on viengne
aux fondemens des murs
au plus bas : &amp; par illec trouveront
maniere d’entrer dedens se contredit
n’y est mys. Tandis que se mur
se fait le sage capitaine ne se tiendra
pas a tant duis affin que ceulx
de dedens ne puissent par escoutes
lesditz mineurs sentir les occupera
de tant d’autres assaulx que
la noise le bruit et la peine qu’ilz feront
donneront assez d’entente a
leurs corps. Car corps d’arbalestres
plus durs voulans que mouches
bombardes canons/ l’orrible
ton des grosses pierres contre les
murs/ les crus des assaillans/ le
son des trompettes/ la paour des
eschiellans leur donneront assés
a faire.</p>

<p>Item et s’il advient que
lesditz mineurs puissent percer les
murs sans estre sentuz et parvenir
jusques aux maisons du chastel.
Par la entreront les gens d’armes/
&amp; bouteront le feu/ &amp; ainsy sera
prins/ et mesmement auront apuyé
ung mur de boys secq/ auquel
sera bouté le feu dedens tout a flac/
et par ce y aura grant entree. mais
se ceste voye n’y peut valoir/ &amp; que
le lieu soit de grant force/ &amp; en toutes
choses bien garnis/ par autre
voye le saige capitaine desireux de
l’avoir y remediera.</p>

<div class="chapter"></div>

<h3 id="l2c21" title="xxi. De assaillir forte place selon le temps present">Cy
commence une ordonnance
de mettre siege/ et ce qu’il
luy convient pour assaillir forte
place selon le temps present.
<span class="fl">xxi. chapitre.</span></h3>


<p>Quoy que vegece sur lequel
sien livre de chevalerie avons
fondé ou la plus grant partie/
ceste presente euvre ait parlé en
termes generaulx selon les usages
du temps des preux conquereurs
passez/ assez suffise aux bons entendeurs
des choses d’armes/ tant en
ce qu’il touche ou en quelle maniere
peut toucher fait de batailles en
champs et ses despendences comme
de ce qu’il appartient a combatre.
villes et chasteaux par mer &amp; par
terre si que dit sera. Neantmoins
pour plus particulierement donner
enseignement non pas a ceux
qui le scevent comme besoing ne leur
en soit/ mais a ceulz qui au temps
advenir le pourront bien lire ou
oyr par desir de savoir comme escripture
soit chose au monde sicomme
perpetuelle nous semble bon de adjouster
a nostre dicte euvre plus particulierement
des choses bonnes
et propices en fait de combatre/ cité
chasteaulz et villes selon les usages
du temps present pour plus ordonner
entendible exemple. Tout
ainsy semblablement que es choses
dictes &amp; a dire/ nous sommes aidés
des ditz du livre vegece &amp; autres
acteurs nous aiderons en se
du conseil des nobles chevaliers
expers esdites choses et quoy que
grans los de ce leur deust appartenir
comme bien affiert a leur honneur
et reverence tant pour ceste
occasion comme pour les autres bontés
sens et valeur chevalereuses
et nobles vertus qui en eulx sont
ne plaist a leur humilité y estre alleguiez.
Par quoy s’il est ainsy que
par aucun qui lire pourra ou le oyr
ait aucunefois ceste belle ordonnance
qui s’ensuyt veue par escript/ ou
oyr dire de bouche ne vueille pourtant
l’avoir en despris Ains en estre
content pensant que dommaige
seroit que la feblesse de ung peu de
papier qui se pourroit en pou de
temps perdre eust la memoire aneantie
de si notable ordonnance/ qui
bien est digne que registree soit/ affin
que estre puist secourable mesmement
en ce royaume se le cas escheoit
en temps advenir.</p>

<p>Or
supposons doncques une tresforte
place assise sur mer d’une part ou
sur tresgrosse riviere grande et
tresdifficile a prendre comme de telles
en soit a laquelle on vueille
mettre siege par grant appareil
quoy qu’il y doibve donner/ ce qu’il
y conviendroit regarder.</p>

<p>Premierement devise les engins
et canons/ c’est assavoir deux
grans engins et autres deux moyens
volans garnis et prestz de
toutes choses pour jecter.</p>

<p>Item quatre couillars tous
neufz bien fournis et habillez de
toutes choses qu’ilz leurs appartient
et chascun de deux tables et
troys fondés pour changer quant
besoing en sera.</p>

<p>Item quatre grans canons/
l’un appelle garite/ l’autre rose/ l’autre
maye et l’autre seneque. Le premier
de iiii. ou cinq cens livres pesant.
Le second c’est assavoir seneque
de environ iii. cens livres ou plus
et les autres deux/ gectant deux
cens livres ou plus.</p>

<p>Item ung
autre canon appelle monfort gectant
troys cens livres pesant/ &amp;
selon les maistres est cestuy le meilleur
de tous.</p>

<p>Item ung canon
de cuivre appellé artique gectant
cent livres pesant.</p>

<p>Item xx. autres
communs canons gectans pierres
Item autres petis canons gectant pierres
plommetz et autres pierres communes
de cent a six vings livres.</p>

<p>Item deux aultres grans et six
plus petis.</p>

<p>Item encore deux autres
gros canons gectant de trois
a iiii. cens livres et quatre petis/
Autres troys canons ung grant
et deux petis canons gectans selon
leur povoir.</p>

<p>Item autres xxv.
canons grans a pierre gectans de
deux a troys cens et quatre cens
livres pesant. &amp; xl. autres petis/ &amp;
tous doibvent estre estoffez de pierres
de bois et de ce qui y appartient/
lesquelz canons sont en somme.
ii. cens xlviii. qui diviseement
sont nommez pource que diversement
sont assiz selon l’assiete de la
forteresse.</p>

<div class="chapter"></div>

<h3 id="l2c22" title="xxii. Quelz choses affierent aux canons et bombardes">Cy
devise quelz choses affierent
en particulier aux canons
et bombardes.
<span class="fl">xxii. c.</span></h3>


<p>Premierement a xxx. mille
livres de pouldres/ a canon
ou environ/ dont la moitié soit mise
en estoffes.</p>

<p>Item de charbon
de faulx deux mille fais/ ii. mille
sacs de charbon de chesne et d’ommel.
xx. bacinez a trois piés &amp; une
queue/ chascun pour le feu alumer
pour lesditz canons xx. souffles.</p>

<p>Item pour lesditz grans canons
mener d’une place a l’autre chascun
ung chariot renforcié pour mener
lesditez pouldres et autres habillemens.
xxv. charettes a ii. chevaulz
chascune garnie de ce qu’il
y appartient. Quatre ou cinq tampons
de bois pour lesditz canons.</p>

<div class="chapter"></div>

<h3 id="l2c23" title="xxiii. De l’espesseur du bois desditz engins">L’espesseur
du bois desditz
engins.
<span class="fl">xxiii<sup>e</sup>. cha.</span></h3>


<p>Premierement vi. grans
manteaux. pour les dessusditz.
vi. grans canons fais sur assil
a potentes chascun de x. a xii.
piez de lez et de iiii. doiz d’espez et
de xxx. piés de hault.</p>

<p>Encore
deux grans manteaux a plate
chascun de xxiiii. piés de long et de
xvi. de hault et de cinq dois d’espez
et chascun vi. sonnes d’ormeau et
faulses es costés.</p>

<p>Item ung autre
grant manteau a pointe pareil
des autres deux manteaulz &amp; fera
on seule des trois quant on vouldra.</p>

<p>Encore dix autres petis
manteaux chascun de xii. piés de
long et de viii. a x. piés de hault
et seront de la façon des autres
grans manteaulx dessusditz et a
chascun ung huicet ouvrant pour
traire du canon quant besoing sera/
l’un sera largement d’espez. iiii.
dois et sera chascun sur deux rouelles.</p>

<p>Item quatre autres manteaux
qui tous seront sur roes en
maniere de charroy fais de legiers
aisselin de ung panch d’espez sans
plus ou environ qui serviront pour
garder du trait tandis que on assera
les autres : &amp; deux autres manteaulx
a pointe chascun sur quatre
rouelles.</p>

<p>Item derechief autres
viii. grans manteaux pour lesditz
grans engins et couillars qui seront
faitz de bois quarré chascun
de demy pié de quarrure/ chascun
manteau de xxxvi. piez de long
et de xviii. de hault. deux engins a
bras pour lever les engins dessusditz.</p>

<div class="chapter"></div>

<h3 id="l2c24" title="xxiiii. En quelle forest doibvent estre prins lesditz bois">Cy
devise en quelle forest
doibvent estre prins lesditz
bois.
<span class="fl">xxiiii. chapitre.</span></h3>


<p>Ja avons supposé que devant
la forteresse pour laquelle
mettre siege seroit faite ceste
dite ordonnance seroit d’une part
sur mer ou sur grosse riviere. Et
pource pourrons encor supposer
que lesditz habillemens de boys
fussent faitz en aucune forest prochaine
et que en bateaux &amp; autres
vaisseaux d’eaue se peussent arriver
aux champs la pres. Si dirons
des autres engins convenables
a traire de leurs mairiens fustaille
pierres &amp; autres choses hors des
basteaux et le charroy qu’il conviendroit
et autres habillemens.</p>

<p>Premierement ung engin pour
traire les engins des bateaulx et
les pierres et charger sur le charroy
pour mener les boys des engins
et manteaulz des bateaulz en la
place ou drescez seroient. ii. cheriotz
ferrez renforcez pour mener les verges
des bateaulz en la place.</p>

<div class="chapter"></div>

<h3 id="l2c25" title="xxv. Des habillemens pour les engins">Cy
devise les habillemens
pour les engins.
<span class="fl">xxv. cha.</span></h3>


<p>En la dite forrest plus prochaine
seront ordonnez a faire
v. cens et xl. pennaulz de palis
checun pennau de xxiiii. piés de
long et xii. de large et montent les
v. cens et xl. pennaulz iiii. cens
toises et a en chascun pennau deux
creteaulz dont l’un des boutz soit
a mortaise dedens le pennau et l’autre
bout a deux piés &amp; seront pour
faire les allees garnies de cloyes.
Item v. cens et lvi. pennaulz de
petis palis de x. piés de haulteur
et xx. de lez et font les v. cens et
lvi. pennaulz xi. cens toises faiz
et achenez les dessusdiz pennaulx
aux autrez.</p>

<p>Icy sera advisé par
ceulz qui mieulz s’i congnoissent en
quel part vouldra pour le mieulz
les asseoir &amp; en faire la bastille par
lequel des maistres et ouvriers &amp;
que iiii. portes y ait et sur chascune
porte ait fait en maniere de tours
fermans et aux garites tout autour
pour deffendre celle part du
trait des canons.</p>

<p>Item avec ce
v. cens tresteaulz chascun de x. piez
de long et de viii. de hault qui
serviront de faire allees aux manteaulz
dessusditz au convert et au
chat et beffroy que on fera se besoing
est.</p>

<p>Item deulx milliers de cloyes
pour couvrir lesditz manteaulz
et tresteaulz et faire bouleirs et
autres choses necessaires se besoing
est.</p>

<p>De chevilles de bois pour
couldre et actacher les palis environ
viii. tonneaulz plains. Avec
ces choses sera une granche faicte
en la dite forrest qui aura de long
xxiiii. toises et viii. de lé pour mectre
les molins et autres choses necessaires
pour servir ceulz de l’ost &amp;
de la dite bastille.</p>

<div class="chapter"></div>

<h3 id="l2c26" title="xxvi. Des habillemens du trait">S’ensuit
les habillemens
du trait.
<span class="fl">xxvi. chapitre</span></h3>


<p>Premierement ii. cens arbalestres.
xxx. autres arbalestres
a tour et cent aultres a croc.</p>

<p>Avec ce deux cens milliers de
viretons. l. milliers de dondaines
&amp; gros trait. xii. tours tous neufz
a tendre arbalestres. xiii. fortes
tioles a tendre arbalestres. l. baudriers.</p>

<p>Item encore quatre cens
livres de fil d’anvers pour faire cordes
a arcs. l. thioles a tendre arbalestres.</p>

<p>Item quatre cens arcs
a main chascun garny de troys cordes/
pardessus de provision viii.
cens cordes.</p>

<p>Item xii. milliers
de fleches Et x. mille de cloux de
trepes.</p>

<div class="chapter"></div>

<h3 id="l2c27" title="xxvii. Des autres habillemens">S’ensuyt
autres habillemens.
<span class="fl">xxvii. c.</span></h3>


<p>Premierement xiii. pavais
ii. cens falos/ et xxxi. autres
grans falos de xvi. piez de
hault ferrés de grans bendes de fer
pour ficher en terre.</p>

<p>Item quatre
cens haches de guerre tant a
bec de faucon comme autres. pour
miner quatre cens louches a pointes
se les leur rompoient. mil peles
de bois quatre cens esquipars pour
vuider eaue. xii. grans crocs de
fer a chascun deux grans. Avec
mil cinq cens hotes toutes estoffees
ii. cens lanternes. vii. mil de
grans chevilles de fer de ung piet
et demy de long et d’autres plus petites
xii. cens Encore quatre cacques
de cloux. l’un demy pié seroit
L’autre de deux et l’autre de troys
piés.</p>

<p>Trois forges garnies. ii.
cordiers. deux bourreliers. deux
charetiers. deux tourneurs a faire
tampons. troys milliers de fer.
lx. garbes d’achier. lx. rasieres de
charbon de fer dont les troys rasieres
font ii. stiers de charbon. deux
cens sacs de bois pour lesditz ouvriers.
deux mille de fil tout filé
pour les cordes des engins.</p>

<p>Pour
les goreliers. xl. cuirs de vache tanez
a faire les fondes des engins
xxxv. cuirs blancs pour faire couroies
a couldre lesdites fondes.</p>

<p>Item pour les charetiers
se prendra boys quant besoing sera
de celluy qui sera mené sur les
dessusditz chariotz. Pour mettre
les cordages des engins/ le fil cuirs
chevilles de fer &amp; autres menuez
choses necessaires seront aprestees
xxii. queues fermans a clef/
xxiiii. cuviers faictes a maniere
de bayart pour mettre les pierres
des canons dedens les fondes et
xii. brouettes.</p>

<div class="chapter"></div>

<h3 id="l2c28" title="xxviii. Des pierres des canons">S’ensuivent
les pierres
des canons.
<span class="fl">xxviii<sup>e</sup>. chapitre.</span></h3>


<p>Premierement C. l. pierres
toutes prestes pour le canon
de montfort vixx. pierres prestes pour
les autres grans canons. iii c. autres
pierres pour lesditz canons petis
vi. C. autres pierres pour lesditz
canons qui ne seront pas arondies.</p>

<p>Item pour les engins iiii. cens
pierres toutes prestes a jecter. &amp; vi.
cens qui ne seront qu’esbrouchees.
Item v. mille livres de plonc
pour faire plommetz.</p>

<div class="chapter"></div>

<h3 id="l2c29" title="xxix. Des menus habillemens pour assaillir par miner">S’ensuyt
les menus habillemens
pour assaillir par miner
qui sont necessaires.
<span class="fl">chapitre. xxix.</span></h3>


<p>Premierement pour cent
piés. l. piés de chievre xvi
joues de porc. xxiiii. grandes &amp; fortes
eschielles doubles a iiii. rencs
pour soustenir quatre hommes d’armes
de front. de xxxvi. a xl. piés
de long et a chascune eschielle iii.
polietes au bout d’en hault. Encore
de vii. a viii. vings eschelles autres
de xxiiii. a xxvi. piés de hault
&amp; autres moindres.</p>

<div class="chapter"></div>

<h3 id="l2c30" title="xxx. Du boys quarré qui seroit necessaire">S’ensuyt
le boys quarré qui
seroit ordonné pour faire ce
qui s’ensuyt.
<span class="fl">xxx. cha.</span></h3>


<p>Pour faire ung chat a barbe
et ung belfroy lequel aura
de viii. a x. toises de long et ii.
de large sera ordonné de bois quarré
environ quatre cens toises/ ung
millier d’aisselin. xxiiii. rouelles &amp;
d’autres menus bois grant quantité/
les cloyes assez necessaires sont
escriptes cy dessus.</p>

<p>Item vi.
mas de lx. a iiii. vings piés de long
qui serviront audit belfoy et chat
en la maniere que ordonné sera.</p>

<p>Item iiii. molins a chevaulz
fais en maniere que deux roues &amp;
chascune roue fera mouldre deux
molins. Et seront en la granche dessusdite.</p>

<p>Item quatre quaques
de suif pour oindre manteaulx engins
molins et ce qu’il conviendra.</p>

<p>Item troys douzaines de polies
de bois &amp; xii. autres polies de cuivre.</p>

<div class="chapter"></div>

<h3 id="l2c31" title="xxxi. Des ouvriers necessaires pour lesditz habillemens">S’ensuivent
les ouvriers
necessaires pour lesditz habilemens.
<span class="fl">xxxi.</span></h3>


<p>Premierement pour les engins
a chascun engin deux
personnes l’un parmy l’autre sans
le maistre et les maçons qui necessaires
y sont/ c’est assavoir deux.</p>

<p>Item vi. charpentiers qui seront
ordonnés a lever la bastille
chatz et belfrois et autres habillemens
qui seront ordonnez par dixaines.
Et y aura pardessus eux
cinquanteniers et trenteniers pour
mieulx les tenir en ordre par connestablies
et seront departis aux chevaliers
et escuiers pour faire lever
lesditz palis chascun en son droit
par la maniere cy apres declairee :
vi. cens autres hommes qui seront
aide aux charpentiers mys aussy
par ordre de nombre ii. mille pionniers
mys semblablement par ordre pour
faire les fossez des palis &amp; autres
choses necessaires.</p>

<p>Item seront
ordonnés cent chevaliers et escuiers
telz que on y vouldra eslire et
sera chascun tenu de faire drescer
les penneaulz des palis &amp; faire fossoyer
la endroit/ &amp; aura chascun
pource faire ung dixenier des aides
et troys dixeniers de pionniers
et vi. chariotz avec les charetiers
pour mener lesditz palis des bateaulz
dont ilz seront deschargés en
la place/ &amp; aura chascun d’iceulx
chevaliers les noms de leurs compaignons
par escript/ &amp; chascun dixenier
aura ung falot pour la nuyt
garny de l. tourteaulx/ &amp; y aura
gens commis dont ilz auront
les noms pour leur livrer peles louchetz
et esquipars.</p>

<p>Item seront
ordonnez aux canonniers l. charpentiers
et xx. pionniers pour drescer
leurs manteaulx faire fosses a assegier
leurs canons/ dont ilz auront
leurs noms/ &amp; y aura gens qui
les gouverneront/ &amp; auront iceulz
leurs propres chariotz pour mener
leurs canons et habillemens des
bateaulx en la place.</p>

<p>Item auront
ceulx qui gouverneront les
couillars xx. pionniers pour faire
leurs fosses a les planter &amp; aussy
a planter les manteaulx &amp; aussy
auront leurs gens et charoitz/
&amp; ainsy sera ordonné de celluy qui
aura le gouvernement des grans
engins qui aura xvi. cheriotz.</p>

<p>Item a ceulx qui seront ordonnés
pour gouverner les pouldres
et autres habillemens seront ordonés
pour les mener viii. chariotz/ et l’autre
nombre des charettes servira
de mener et arriver les vivres des
bateaulz en l’ost &amp; autres choses necessaires.</p>

<p>Item celluy qui aura
le gouvernement des manteaulx
et bois des bateaulx aura
vi. chariotz &amp; l. ouvriers par l’ordre
dessusdite.</p>

<div class="chapter"></div>

<h3 id="l2c32" title="xxxii. De conduire les vivres et garder les passaiges">Cy
devise comment les vivres
et habillemens seront conduitz/
et gardés les passaiges.
<span class="fl">xxxii. chapitre.</span></h3>


<p>Avec ces choses y aura ordonnances
certains chevaliers
et escuiers notables gens tant pour
garder lesdites choses et conduire
Comme pour garder les portz &amp;
passages/ a l’un desquelz sera ordonné
a garder le passage de la riviere
avec cent hommes d’armes cent hommes
de trait et ii. cens picquenaires
et leur seront baillés cent pavais.
x. canons et la pouldre qu’il y convient.</p>

<p>Ung autre chevalier sera
ordonné a conduire environ vi.
vings bateaulx d’artillerie chargés
de vivres canons/ pavais/ et
autres habillemens/ &amp; aura deux
cens hommes d’armes arbalestriers
et deux cens charpentiers qui soient
tous archiers qui pourra.</p>

<p>Item ung autre chevalier ou
escuier expert y aura ordonné/ a conduire
les grans bateaulz ou seront
les engins couillars et autres grans
canons vivres et tous habillemens
Et aura cent hommes d’armes &amp;
cent hommes de trait.</p>

<p>Item a mener
les vivres et habillemens necessaires
y aura ung autre notable
chevalier ou escuier/ &amp; icelluy
gardera les marchans qu’ilz ne soient
robés ne pillés Et aura deux
cens hommes d’armes cent archiers
et cent arbalestriers/ &amp; d’une aultre
partie sur terre en y aura ung autre
qui semblablement conduira aucunes
choses necessaires/ &amp; aura
avec luy hommes d’armes et trait selon
qu’il semblera que bon soit.</p>

<div class="chapter"></div>

<h3 id="l2c33" title="xxxiii. D’autres establissemens">Cy
devise d’autres establissemens.
<span class="fl">xxxiii<sup>e</sup>. cha.</span></h3>


<p>Autres chevaliers ou escuiers
vi. ou viii. sages &amp; expers
d’armes seront ordonnez a adviser
et choisir la place ou sera mis
le siege/ la bastille assize engins canons
et autres habillemens.</p>

<p>Item seront ordonnez les mareschaulz
a partir le logis/ le mieulx
que faire se pourra a ordonner
Aussy que les marchans soient bien
logez et ordonnez/ et les gens des
mestiers/ affin que l’ost puist estre
mieulz ordonné et servy.</p>

<p>Item
sera fait crier par toutes les bonnes
villes a l’environ que on amaine
vivres de toutes pars et les bonnes
gens seront bien payez &amp; gardez
et que ainsy soit fait.</p>

<p>Item derechief
sera fait semblablement crier
sur peine cappital que a iceulz marchans
on ne mesface ne mesdie ne
preigne riens sans paier et aussy
que nulz ne soient sy hardis de vendre
ses denrees plus que a juste pris
ne de les vendre ailleurs que audit
ost.</p>

<div class="chapter"></div>

<h3 id="l2c34" title="xxxiiii. De empescher le port des ennemys">De
empescher le port des
ennemys.
<span class="fl">xxxiiii. chapitre.</span></h3>


<p>Pource que nous avons dit
cy devant que ladicte forteresse
grant forte et puissante/ pour
laquelle assaillir en esperance de prendre
seroit expedient le dessusdit appareil/
et se elle avoit ung de ses
costés sur mer ou sur grosse riviere
convient aussy adviser que de l’aide
et secours qui luy pourroit venir
soit empesché/ sy est assavoir qu’il
conviendroit avoir x. ou xii. grans
bateaulz de mer esquelz on mectroit
et atacheroit en fors trefz pointus
et bien aguisez ferrez &amp; ascerez
aux boutz mis en croix en assez cantité
qui seront menez dedens le port
dudit chastel/ &amp; la seroient esfondrez
tous de renc tant que toute la
place en fust entreprinse si que nulle
autre navire ne peust le chastel
approcher pour l’empeschement dudit
mairien par flotte de maree ne
autre croissance d’eaue/ &amp; pour yceulz
conduire affin que a ce faire empeschement
ne peust estre mys conviendroit
bon capitaine a tout iii.
mille hommes d’armes et v. cens
hommes de trait/ et seroient en autre
navire qui traineroient lesdictes
nefz chargees &amp; se chaussee y avoit
pont ne autre grosse riviere qui voulzist
emplir les fossez. Icelle compaignie
la pourroient tandis rompre
et donner voye a l’eaue de aller autrepart.
Et sur lesditz bateaulz effrondrés
des deux pars dudit port
se pourroient faire deux bastilles
faictes en manieres de boulvers/
c’est assavoir ung hault ediffice que
on fait de gros trefz si hault que
on veult et tost se peut faire qui assés
a/ ayde/ et a l’environ sicomme une
tour soient clouees de cloyes &amp; puis
fait de terre par dessus bien maçonné/
et peut estre assis sus roes qui
veult/ et ne craint cest ediffice feu
ne cop de canon pource que en la
boe qui est molle s’enfossent les pierres
ne feu aussy prendre ne s’y pourroit/
et se doibt commencer la bastille
de palis telz que sy devant ont
esté devisez.</p>

<p>A ceste dite bastille
de terre et ainsy aller tout autour
advironnant le lieu qui peult jusques
a l’autre bastille de terre/ et
ainsy par oster la riviere et faire selon
ceste ordre se le lieu y est disposé/
les fossez demoureront a secq/
&amp; avec ce pourra l’en faire autour
de la ville une levee en maniere
de boulvers si que dit est/ affin que
canons ne autre trait ne puissent
grever l’ost : &amp; par ainsy l’en pourra
miner la ville et le chasteau veu
que l’eaue sera ostee/ &amp; quant le chat
et les belfrois seront levez et les canons
auront besoigné en la muraille
l’en pourra apres sceurement
assaillir.</p>

<div class="chapter"></div>

<h3 id="l2c35" title="xxxv. Des engins convenables en fait d’assault selon vegece">Cy
devise les engins convenables
que vegece devise
en fait d’assault.
<span class="fl">xxxv<sup>e</sup>. cha.</span></h3>


<p>Cy est assavoir que pour assaillir
toutes fortes places
si que dit vegece/ sont cinq principaulx
engins par lesquelz on les
peut prendre. L’un est celluy duquel
par force de pouldre faicte de charbon
de souffre de salepetre et telz mixtions
qu’il y convient sont lancees
par grant force si grosses pierres qu’elles
rompent et abatent tours/ murs
et tout ce qu’elles encontrent/ &amp; de
ceulx en est de merveilleuse force/
l’un plus l’autre moins.</p>

<p>Item
on fait ung autre engin qui selon
l’ancien usage comme dit vegece est
appelle mosselle ou moitelle si est
couverte comme une maison plate
et large/ &amp; y a fiens par dessus
affin que pierres ne le puissent rompre
ne feu ne s’y puisse prendre et a
roues se maine en tel engin sont dedens
mussez hommes qui mainent
et trainent avec eulz branches d’arbres
et toutes choses bonnes a remplir
fossez/ &amp; par celle voye en peut
on user en tel cas qui veult par
quoy sera donnee voye aux autres
engins de povoir estre menez jusques
aux murs.</p>

<p>Item le iii<sup>e</sup>.
engin est appellé mouton lequel
est fait de mairien en guise de une
maison couverte dessus/ en laquelle
couverture sont clouez tout a
l’environ cuirs crus et tous frecs
qui peut/ affin que feu ne s’y puisse
prendre. Au front de celle maison
a ung tref/ qui a le bout tout couvert
de fer gros et mascis Celluy
tref on tire a chaines et est fait en
la maniere que on le peut bouter
et tirer tellement que ceulx qui sont
dedens l’engin pevent par ce tref
ferir grans coups contre le mur si
que tout l’estonnent Si donne ses
cops tout en la maniere que ung
mouton recule pour heurter : &amp; pour
ceste cause est appellé mouton.</p>

<p>Item le quart est appellé bigue
et destuy l’on n’a acoustumé soy aider
si non au grant effort/ il est fait
de gros mairien a viii. piez de lé &amp;
xvi. de long. couvert de cloyes et
de fiens/ affin que pierres ne luy
nuyssent/ &amp; de cuirs gras advironnés
pour le feu dessoubz en cest engin
sont les hommes d’armes qui
percent le mur et dessus ponts levis
qu’on dit ponts volans/ que
embatre pevent jusques aux murs
assient leur estage eschielles en divers
estages.</p>

<p>Item le v<sup>e</sup>. engin
est encore de plus grant force &amp; le
moins en usage pource qu’il n’affiert
si non en assaulz de grant et
notable cité ou fortes places fort
desirees ou sieges sont tenus a bon
loisir/ et cestuy est appellé tour/ et
est fait de gros mairien et d’entablemens
a plusieurs estages. Et
pour ce dit vegece que si grant edifice
doibt bien estre gardé. Il affiert
affin que feu n’y soit bouté qu’il
soit couvert qui peut de lames de
fer ou de cuirs crus et tous frecs/
Ausquelz selon ce qu’ilz sont haulz
on leur donne de clarté. Car aucuns
sont de trente piez : autres de
l. &amp; autres de lx. Et mesmement
telz en y a si hault que non pas seulement
surmontent les murs/ mais
mesmement les plus haultes tours
Si est celluy engin assis sur roes
mouvables qui a force d’ommes et
de chevaulz est mené au plus pres
des murs qu’il est possible/ et pons
volans y a que on peult embatre jusques
dessus les murs/ &amp; s’il advient que
celle tour puist estre approchee des
murs fort seroit ce en pou d’eure la
ville n’estoit prinse/ car la dedens
sont foison de gens d’armes en tous
les estages. Dont ceulz d’en hault
se combatent a bon trait &amp; main a
main a ceulx de dessus les murs
et tost vaincre les pevent/ ceulx
des autres estages percent le mur
et ainsy de toutes pars envaÿe la
cité ou forteresse par tel effort que
ceulx de dedens ne scevent auquelles
entendre/ si sont de legier prins
et c’est ce que vegece enseigne quant
il dit/ de plus de pars &amp; de plus d’engins
et de force/ assauldras tout
a ung coup la forteresse et plus se
esbahiront les deffendeurs &amp; plus
tost se rendront/ &amp; pource que ad ce
faire servent les eschielles et semblablement
tous engins qui pevent
estre faitz a monter hault est
besoing premiers telz montees que
on sache la haulteur des murs/ et
a ceste cause l’enseigne vegece par
deux voyes. L’une est telle qu’il dist
que une saiette soit traicte jusques
au hault du mur/ a laquelle ait ataché
ung filet fort long qui soit
tenu et pour ce pourra estre sceue
la haulteur du mur. L’autre voie
est que quant le soleil est tourné &amp;
il jecte l’ombre du mur &amp; des tours
a terre/ adont peult on mesurer l’ombre
l’espace d’icellui/ deux bastons
fichez aux deux boutz/ &amp; par advis
le bon et saige peut on extimer
la haulteur que aux engins &amp; autres
habillemens convient avoir.</p>

<div class="chapter"></div>

<h3 id="l2c36" title="xxxvi. De deffendre chasteaux et villes selon vegece">Cy
commence a parler
de deffendre chasteaux et villes
selon vegece et sa doctrine.
<span class="fl">xxxvi. chapitre.</span></h3>


<p>Chose est certaine que assez
de legier se pourroit prendre
&amp; vaincre toute forte place s’il
n’y avoit qui la deffendist. Et pour
ce tout ainsy que vegece mist en
son livre pour doctrines d’armes
les manieres d’assaillir citez &amp; chasteaulz.
Semblablement fist il de
les deffendre/ sy dit que contre les
dessusditz engins et perilz et autres
assés dont sachans qui en eux
aient vertu de chevalerie y a mout
de remedes/ car il n’est maladie ou
il n’y ait secours/ &amp; mieulz vault
subtilité d’armes que force/ souvent
advient et mesmement en cas de
prendre chasteaulx et citez/ ainsy
que par subtil art prindrent les rommains
la forte cité de capasa que
au roy tygrayn estoit d’armenie/
qui les guerroioit/ car ainsy que
les ambaxadeurs d’icelle cité pour
cuider traictier paix alloient &amp; venoient
les rommains s’embuscherent
empres les murs Et quant
lesditz ambassadeurs cuiderent entrer
es portes les rommains saillirent
sus si appertement qu’ilz prindrent
la porte et tant le tindrent
par leur vaillans et nobles couraiges
que tout l’ost y entra Et
par ceste maniere fut gorgiasement
prinse celle cité tant forte et bien
garnie qui par assault ne le peut
estre. Et derechief dit vegece que
plus est le commun avantaige
aux deffendeurs que pour les assailleurs
pour plusieurs raisons
et mesmement en fait de combatre/
car ce que on gecte de hault
soient lances pierres ou autrement
de tant viennent de plus hault/
de tant plus blescent/ ausquelles
choses se grant vertu y est adjoustee
nulle garentise ne peut deffendre
les combateurs de ce attains
que fouldre ne les craventent. Premierement
pevent ceulz de dedens
estre secourus par leur seigneur
s’il n’est en la place/ lequel a tresgrant
force de gens d’armes pourra venir
lever le siege &amp; leur venir donner
secours/ ou par aide d’aucuns
de leurs amys ausquelz mandé et
requis l’auront.</p>

<p>Quant le duc
Lantalus capitaine d’ost rommaine
estoit a ost contre le roy mitridates/
il manda a ses gens lesquelz
estoient en la cité de Miteme qui
si forte estoit que la mer y battoit
d’une part et deux paires de murs
l’advironnoient/ qu’ilz ne se esmayassent
pour la grant aliance &amp; puissance
du roy mitridates/ &amp; que
tost secours auroient/ &amp; fut grant
chose au message passer par tant
de gens et y aller/ mais ce fut par
nuyt a nager ou il mist deux grosses
bouteilles soubz ses aisselles/
&amp; naga vi. mille pas de mer/ &amp; par
celle voye entra en la cité/ &amp; tantost
apres fut le roy mitridates contresiegé/
ou a tresgrant meschief
fut son ost par faulte de vivres qui
[ve]nir ne luy povoient. Eulz mesmes
ou partie d’eulz se assez fors
se sentent pevent assaillir les aultres
despourveuz se leur point voient/
&amp; ainsy les assaillir comme ilz
sont assailliz/ car par celle maniere
et voye a esté plusieurs foys assailli
et vaincu. Et est chose tresfort
necessaire que toutes gens qui
en bataille vont pour la deffence
du païs et cité/ aient bonne esperance
envers dieu d’avoir la victoire
pour le bon droit qu’ilz ont autrement
ilz ne pourroient hardiement
ne vaillamment combatre/
et que ceste esperance doibvent avoir
est apparu trop de foys par
l’effect qui en advenoit que dieu est
favourable a telz combateurs/ si
comme mesmement sembla qu’il fust
a la cité de romme/ lors que entre
les aultres foys ung nommé hanibal
venu avecque merveilleux
&amp; grant ost devant la cité pour la
destruire/ mais comme les rommains
feussent yssus contre luy
par grant et merveilleux hardement
posé qu’ilz feussent le tiers
moins de gens. Nostreseigneur qui
ne voulut la ville ou il vouloit
le temps advenir ediffier son eglise
estre destruite/ envoya une si tresgrosse
et merveilleuse pluye droit
a l’eure que assembler vouloient
que tant furent chargez leurs harnoys
d’eaue que aider ne se peurent
&amp; a force les convint retraire/ et par
troys foys ensuivant ainsy leur
en advint comme se droit miracle
fust. Hanibal dist que pas ne vouloit
prendre guerre aux dieux/ car
bien veoit qu’ilz estoient favourables
a romme.</p>

<p>Item par paix et convenances
qui se pevent faire et que on fait
souvent advient aucunesfois que
c’est plus le proffit de ceulz de dedens
que de ceulz de dehors/ mais
se a toutes fins les convient la dedens
deffendre par vertu de leurs
corps sans autre remede/ bon couraige
leur est besoing. A l’exemple
des cartaginois lesquelz ains que
rendre voulsissent leur cité aux
rommains pour destruire mieulz
aimerent mourir/ lors que en parolles
les tindrent lesditz cartaginois
que forgé eussent armeures
d’or/ d’argent/ de cuivre/ &amp; de plusieurs
autres metaulz pource que
fer et acier leurs estoient faillis/
&amp; avecques icelles se deffendirent
jusques a la mort.</p>

<p>Sy convient
que telz gens s’aident d’engins feu
et pierres par tresgrant force/ Il
est de necessité que ilz aient appareillé
pos huille et souffre estouppes
a grans touppilons que souvent
traient aux engins de leurs
adversaires et ennemys tant que
en quelque maniere ou façon le feu
y boutent/ &amp; peut on bien trouver
la maniere et habillité de faire bastons
de sec boys cavez dedens et
plains de feu convient et avoir estouppes
&amp; tirer ausditz engins le
mieulz qu’on peult. Et semblablement
les peut on bien destruire
par ung engin duquel on gecte
une fonde laquelle fonde est de
fer a aneaulz/ et empres se dessusdit
engin soit une forge laquelle
ait ung grant fer bien rouge et bien
embrasé si soit incontinent ce
fer jecté en l’engin de dehors quel
qu’il soit/ et contre ce fer ne peut avoir
deffence cuir cru ne mesmement
platines de fer.</p>

<p>Item on peut par nuyt avaller
certains hommes en corbeilles a
tout bon feu tout alumant si le fichent
en engins.</p>

<p>Item on a veu plusieurs fois
saillir hors ceulz de dedens et destruire
par fer et par feu leurs ennemis.
Avec ces choses dit que ceulz
de dedens doivent adviser que de la
partie ou cest engin appellé tour
est assiz/ et soit de nuyt suhaussé
le maçonnaige affin qu’il soit plus
hault que l’engin et par en hault
bastir d’aiz et d’entablemens pour
mieulz surhausser/ Car ce le mur
n’est plus hault l’engin est de petit
proffit/ mais les assiegans ont
communement une cautelle qu’ilz
batissent ladite tour affin qu’elle
semble plus basse que les murs/
apres font secretement une autre
tourelle d’entablemens/ laquelle
quant le grant engin est joinct au
mur soudainement a cordes &amp; tresgrans
crocs la mectent hors/ et
l’assient sur l’autre et tout acoup
par celle voye les gens d’armes assaillent
si soudainement les murs
que grant deffence y convient s’ilz
n’y montent/ mais a cestuy impediment
doibvent estre pourveuz
ceulz de dedens de bons gros trefz
ferrez bien longz par lesquelz avec
grant force le boutent arriere.</p>

<p>Item il dit que quant jadiz la
cité de rodes fut assiegee par une
semblable tour mouvable de tresmerveilleuse
haulteur et trop plus
que les murs n’estoient/ ceulx de
dedens voyans venir vers eulz
le grant edifice Si s’adviserent la
nuyt devant de grant cautelle.
Ilz percerent leurs murs par subtilz
moyens et caulz/ c’est assavoir
les fondemens dessoubz les murs
&amp; fouyrent la terre ou lieu &amp; a l’endroit
qu’il leur sembloit que l’engin
devoit estre mené/ et grans fossez
firent pour laquelle chose l’engin
arrivé a tout ses roes grant &amp;
merveilleusement pesant fondit
la terre en maniere que estre ne peut
relevé/ &amp; par celle voye fut la cité
garantie. Et est assavoir que propres
noms avoient au temps ancien
les joinctures mouvables de
ces engins si que dit sera sy apres
Par quoy lesditez tours jointes
aux murs/ les archiers les fondeurs
et tous les hommes de trait
&amp; aussy les gens d’armes chascun
endroit soy efforçoient a tollir les
murs a ceulx de dedens qui a leur
povoir les leur callengoient. Si
estoient les murs pourprins d’eschelles
de toutes pars ou s’abandonnoient
a plusieurs perilz ceulz
de dehors pour y monter/ lequel
usage d’escheller en tel cas trouverons
premierement ceulx de la
cité de capue contre ceulz de dehors
lesquelz eulz et leurs eschelles furent
tresbuchiez/ et a force de trait
les mettoient par terre mors &amp; occis/
sy y avoit engins qui se nommoient
Sambuche/ Exostre/
et Thelenon.</p>

<p>Sambusch
est ung engin fait en maniere de
une harpe habille a percer le mur
et est a cordes ataché a ladicte tour.</p>

<p>Exostre estoit nommé le pont
par dessus que on jectoit soudainement
de la tour sur le mur/ par
lequel les gens d’armes alloient
jusques dedens les murs.</p>

<p>Telenon
estoit ung engin qui avoit
ung tref fiché par le millieu si que
une lance ung autre tref plus
loing/ duquel chascun des boutz
on pourroit avaller a chaines et
a cordes tout ainsy que on voulloit.
Et quant l’un estoit avalé/
l’autre se haulçoit/ ainsy que fait
une lance sur le bout/ devers la
forteresse estoit fait ainsy que ung
petit chastellet de cloyes et d’aiz
bien joinct/ et le bout de celle part
avallé se chargoit de gens d’armes
et l’autre bout de celle part avallé
on les mettoit contremont jusques
dessus les murs. La deffence contre
iceulz engins estoient bons magonneaux
lombardes et grosses pierres
et arbalestres a tour bien tenduz/
a bonnes cordes de nerfs.</p>

<div class="chapter"></div>

<h3 id="l2c37" title="xxxvii. Des remedes contre lesditz engins">Cy
devise les remedes contre
lesditz engins.
<span class="fl">xxxvii. chapitre.</span></h3>


<p>Contre l’engin qui est nommé
mouton enseigne vegece
plusieurs remedes. C’est assavoir
que quieutes matelas ou sacs
plains de fiens soient avallez contre
le mur au droit ou le tref doibt
venir ferir/ et par la moleté d’iceulz
seront les coups rompus.</p>

<p>Item on fait ung autre engin
appellé loup auquel est ung fer
courve/ qui a tresfors dens agus
Si est assis par telle maniere sur
le mur qui vient engouler le tref
du mouton/ &amp; sy fort le tient que
estre ne peult avant ne arriere/ &amp;
aucunesfois le tirent en hault a force
de cordes si que plus ne les peut
nuyre. Et s’il advient que par force
soit le mur percé ou prins ceulz
de dedens garnis de toutes estoffes
tantost facent ung autre mur
de celle part et enclouent leurs ennemys
se ilz pevent entre deux
murs/ ou s’ilz s’y viennent embatre
si les occient.</p>

<div class="chapter"></div>

<h3 id="l2c38" title="xxxviii. Des remedes convenables contre la mine">Remedes
convenables contre
la mine.
<span class="fl">xxxviii. cha.</span></h3>


<p>Contre l’autre maniere de
combatre forteresses c’est assavoir
par mine qui se fait soubz
terre sont les remedes telz.</p>

<p>Premierement
se estre peult on doibt
tellement a parfondir que nulle
mine ne puisse par dessoubz passer.</p>

<p>Item ceulz de dedens doibvent
aussy monter au plus hault de leurs
tours/ &amp; prendre garde s’ilz verront
de quelque part hommes portans
terres/ et avec ce doibvent souvent
escouter joingnans les murs
par embas se aucunement orront
marteller/ &amp; s’il advient qu’ilz s’en apperçoivent
doibvent tantost continuer
et tant faire qu’ilz viennent
jusques a la myne de leurs ennemys/
et celle part a tout hommes
et bonnes lances leur calenger par
grant vigueur l’aler plus avant.
Sy aient mys des a l’entree de leur
mine cuves plaines d’eaues et d’orine
puys faignent qu’ilz s’en fuyent
et s’en saillent hors s’ilz pevent
et tout acoup jectent celle eaue contreval
Et se par l’aide des femmes
elle povoit estre boullant mieulz
vauldroit/ &amp; ainsy dit il ont esté
plusieurs mineurs occis.</p>

<p>Or
posons que ceulx de l’ost eussent les
murs les tours et les portes de la
cité/ se doibvent pourtant ceulx de
la cité occir comme bestes &amp; par paour
on les puisse prendre Nenny/
Ains comme vassaulz eulz deffendans
jusques a la mort/ tousjours
aiant bonne esperance doibvent
monter aux fenestrages des maisons
et sur les toitz et a bonnes pierres
et tuilles eaue boullant et
chaulz s’ilz pevent occir leurs ennemys
ainsy qu’ilz vont traçant
par tropeaulx pour fourrager la
ville/ &amp; s’ilz pretendoient bouter le
feu les servent de sy grosses pierres
que tous les escervellent/ car trop
a de lancer greigneur advantaige
si que dit est le hault que le bas/ &amp;
par ainsy si chier se vendent que
ilz ne laissent pas d’avantaige/ car
par celle voye en hardy couraige
n’en doubte nulz/ se sont plusieurs
villes surprinses par celle voye
eschappees et delivrees a grant victoire/
car trop est grant chose a
gens d’armes s’embatre en autruy
ville/ en cas que bien garnie soit
et bon couraige aient les habitans
d’eulz deffendre.</p>

<p>O merveilleux
couraige contre leurs ennemys
eurent ceulz de la cité de moyance
quant ilz veirent que plus
ne se povoient nullement tenir contre
les rommains qui moult longuement
y avoient tenu le siege.
Adonc comme ceulx qui mieulx
aymoient mourir et destruire eulz
mesmes leur cité &amp; tous leurs biens
que ce que leurs ennemys en feussent
maistres/ ne joissans de leurs
grans tresors/ car mout riche estoit
sy bouterent le feu par tout qui grant
hydeur estoit a veoir si grant cité
toute en une flambe ou estoient
perilz femmes et enfans et puys issirent
hors sy vendirent chier leur
grant ire aux rommains qui moult
y perdirent des leurs Ains que affin
les meissent et riens n’y gaignerent.</p>

<p>Une chose apprent vegece/
c’est que les habitans se ad ce sont
venus bien se gardent de tenir chose
a eulz musable/ comme tenir leurs
portes closes/ car dist il on dit donner
congié en tel cas a son ennemy
de soy aller se bon luy semble/ car
le tenir enclos luy pourroit doubler
force/ puis que espoir n’auroit
de povoir fouyr.</p>

<p>Advient aucunesfoys
que ceulz de l’ost faingnent
par cautelle qu’ilz se departent/ et
vont assez loingz ainsi que firent
jadis ceulz de gresse devant troyes
apres la paix faicte/ mais lors qu’ilz
pensoient que ceulz de dedens se tenissent
asseurez. Doncques tout
quoyement par nuyt retournerent
sy eschellerent les murs et monterent
dessus/ ou les guettes trouverent
endormys et acoup les surprennent/
si les occirent incontinent.
Et par celle cautelle ont esté
plusieurs villes prinses/ &amp; aussy
eust esté la bonne ville de romme
au temps que ung nommé Hanibal
estoit devant/ quant le cry des
oyes d’aventure esveilla les gardes/
&amp; pource que telles choses communement
et souvent se font y affiert
a toute heure grant garde.
Et doibvent estre faictes chambrettes
ou petites logettes sur les
murs pour garder ceulx qui feront
le guet de froit en yver &amp; de la chaleur
du soleil en esté/ &amp; avoient en
usaige anciennement de nourrir
tressaiges et aspres chiens en icelles
maisons et es tours/ affin que
par eulz peust estre sentue ou congneue
la venue des ennemys.</p>

<p>Avec toutes ces manieres de
deffendre enseigne vegece aux enclos
que soingneux soient d’enquerre
et savoir par aucunes espies l’affaire
de leurs ennemys/ ne chose
n’est nullement sy utile Car par
ce pevent mieulz appointer de leurs
necessités et affaires/ par quoy
s’ilz ont tresvaillant et noble couraige
et ilz puissent bonnement savoir
l’eure que leurs adversaires
ne soient sur leur garde ou soient
assiz a leur menger/ ou se voient esbatant
ça et la/ et qu’ilz ne se donnent
garde que ceulz de dedens doivent
saillir/ adont tout acoup doivent
aller sur eulz/ &amp; mesmement
s’ilz pevent saillir hors par quelque
faulse posterne par derriere est leur
meilleur/ et que bien se gardent que
leur convine ne soit accusé : par quoy
aucune embusche y puist estre mise
pour les occir/ mais se par la voye
dessusdite les povoient surprendre/
ilz s’en pourroient despecher.
Et a propos de hardy couraige en
deffence de cité fut grant merveilles
de la cité de munance en espaigne
au temps que les rommains les avoient
tellement menez que yssir
n’osoient de la forte closture Neantmoins
delibererent mieulz mourir
que estre serfz/ mais ainçoys se
voulurent chier vendre a leurs ennemys.
Et pource de telle quantité
qu’ilz avoient de blez qui pou estoit
brasserent ung tel beuvrage
que quant beu l’eurent furent tous
yvres si yssirent adont &amp; tant firent
d’armes que ains que estre peussent
du tout desconfitz/ ilz destruirent
presque tous les ennemys/ &amp; se en
quantité egalle eussent esté ja rommains
n’en fussent venus achief.
Mais au premier propos dit vegece/
s’il advient que en celle empainte
fortune ne soit pour eulz
ains soient reboutez/ doibvent bien
avoir ordonné que incontinent et
prestement la porte soit ouverte/
&amp; se les autres les suyvent jusques
sur le pont ou dedens la porte ilz
soingnent que dedens soient enclos/
et que sur les murs ait assez
bonne garnison de pierres et grant
force de trait pour les convoier de
toutes manieres d’engins/ &amp; par
telle maniere et façon que tous ou
la plus part ne s’en retournent pas
Si ne soit le gaing tout pour eulz
Neantmoins est tresmerveilleux
et grant peril soy combatre sur pont/
A l’exemple de ung roy de gaule
Lutuitus avecques son grant ost
contre les rommains que tellement
eut chargé le pont de bois que sur
la riviere du rosne eut fait faire qu’il
rompit et y perirent et furent nayés
tous les siens de quoy ce fut trespiteuse
besoigne. Et s’il advient aucunement
que par maniere d’aucun
accord ou traictié soit parlé d’avoir
la fortresse de ce on soit advisé que
la tresgrande desloyauté d’aucun
mauvais ne peut nullement decevoir
l’ignorance des simples/ car
aucunesfoys et souvent ont plus
nuyt paix faintes soubz umbre
d’accord que force d’armes.</p>

<div class="chapter"></div>

<h3 id="l2c39" title="xxxix. Des batailles qui se font par mer">Cy
commence a parler des
batailles qui se font par mer.
<span class="fl">xxxix. chapitre.</span></h3>


<p>En ensuivant les choses dessusdictes
en la fin de son livre
touche vegece assés en bref aucunes
choses convenables a batailles
qui se font par mer. Et premierement
de la façon des nefz faire &amp;
gallees/ dit que en mars ne en avril
que arbres habondent de humeurs
ne doivent pas estre les arbres coppez
pour faire les nefz Ains le doivent
estre en juillet et en aoust lors
que l’umeur des arbres se prent a
secher/ &amp; que mesmement les ais
syez doibvent estre laissiez secher
tant que lors soit la verdeur. Avec
ce dit que a claulber les ais des nefz
vallent mieulx cloux d’errain que
de fer quoy que fer soit plus fort/
mais l’arrain pource que plus a en
soy de moisteur mieulz se tient en
l’eaue et plus longuement sans pourrir.</p>

<p>Item dit que ceulz qui par
mer veullent aller soit en armee
ou autre affaire doibvent bien eulz
pourveoir de bons nautonniers
maistres en cest office/ et que bien
se congnoissent es vens et quelz
choses leur pevent nuyre des perilz
de mer/ sachent les destours et aussy
les adresces de tous les portz/ et
que tresbien ilz se congnoissent
en la carte et es signes du ciel/ ou
mariniers prendent leur regard/
congnoissent aussy les signes qui
demonstrent fortune de mer advenir
prochaine qui apperent tant
au soleil comme en la lune es vens
es oyseaulx et mesmement aux
poissons soient tous maistres et
gouverneurs de leurs voilles tirer
cordes a point et laisser ancrer
et desancrer et que plusieurs foys
se soient trouvez en batailles de
mer en divers perilz et autres adventures.</p>

<p>Item les pourveances
faictes si qu’il appartient a tresbien
armer nefz ou telz vaisseaux
de bonnes gens d’armes et de trait
dit que ceulz qui vont pour eulx
combatre appartient estre plusfort
armez que ceulz qui sur terre se combatent/
car ilz ne se pevent pas tant
mouvoir/ si doibvent mener petis
vaisseaulz coursaires avant eulz
Esquelz doivent envoier espies pour
savoir du convine des ennemis &amp; quant
de pres les viennent requerre adont
les doibt on saluer de bonnes bombardes
et pierres jectees de divers
engins/ et fors arbalestres/ &amp; les
nefz joinctes/ les vaillans hommes
d’armes avallent les pontz et saillent
es nefz des adversaires/ &amp; la
se combatent main a main. Et es
greigneurs vaisseaulx fait on tours
et arbalestres/ affin que ainsy
que on fait des haulz murs puissent
jecter feu contreval/ eaue &amp; huille
boullant si est cruelle chose ou les
hommes non pas seulement par armes
perissent/ mais aussy par feu
et eaue sans povoir fuyr ne guenchir.
ilz sont souvent tous vifz livrés a
estre pasture aux poisons/ la sont
traictes saietes ardans envelopees
d’estouppes de poy et de huille par
quoy les ais des vaisseaux qui sont
de boys sec et oinctes de poy se allument
de legier/ &amp; ainsy les ungs
perissent par fer/ autres sont ars/
et autres nayés. Sy est peril de
soy combatre par mer.</p>

<div class="chapter"></div>

<h3 id="l2c40" title="xl. Que combateurs par mer doibvent avoir garnisons">Cy
devise que combateurs
par mer/ doibvent avoir garnisons
lesquelles garnisons leur
affierent et par especial a gens
allans en armee sur mer.
<span class="fl">xl<sup>e</sup>. chapitre.</span></h3>


<p>Cy dit que combateurs en mer
doibvent estre garnis de
vaisseaulz plains de poy noire de
soulfre/ &amp; d’uille tout ce confit ensemble
enveloppé en estouppes/ &amp;
ses vaisseaulz alumez doit on jecter
et traire fort et assaillir leurs
ennemys tant que loisir n’aient d’estaindre
le feu. Et est assavoir qu’il
est une maniere de composer feu
lequel aucuns appellent feu grigoys/
pour cause que ce feu fut trové
par les grecz estans au siege devant
troye/ Ainsy que dient aucuns
celluy feu art mesmement en eaue
pierres fer/ et toutes choses bruit
ne estre ne peut estaint fors par certaines
mixtions que on fait a l’estaindre/
mais par eaue non/ aussi
se font aucunes poisons si fortes &amp;
tant mortelles que fer qui en seroit
atouchez/ et puys entrast au corps
de l’omme sans plus jusques au sang
la ploye seroit mortelle/ mais comme
telles choses a faire ne enseigner
les maulx qui s’en pourroient ensuyvir
sont cause de leur excommunication
pource n’est pas bon d’en
plus reciter/ pource que a cristien
ne loist user de telz inhumanitez/
qui sont contre tout droit de guerre.</p>

<p>Item ceulz qui se doibvent
combatre doibvent adviser de mettre
leurs ennemys vers terre/ et
eulz au parfont.</p>

<p>Item au matz
de la nef doibt avoir ataché ung
tref/ lequel soit ferré d’une part et
d’autre et tellement que on le puisse
haulcer &amp; abaisser et en ferir tresgrans
coups contre la navire ainsy
que le mouton de dessus.</p>

<p>Item aient saiettes a large fer
qui trairont ou voille et le troueront
tellement qu’il ne pourra vent
tenir.</p>

<p>Item doibvent estre garnis de
certains hommes duis de plonger
en l’eaue/ &amp; a bonnes tarelles trouent
la nef. si que l’eaue y entre de
toutes pars.</p>

<p>Item grosses pierres a foison
fers trenchans y doibvent venir
lancer/ et toutes choses par quoy
on puist derompre la nef/ le plus que
on peult Apres lesquelles choses
dictes puis user des propres motz
vegece en la fin de son livre ainsy
disant. Je croy que desormais puis
traire de la discipline d’armes/ car
en ces choses/ la coustume de usage
d’armes treuve souvent plus
d’art et de nouvelles choses que l’ancienne
doctrine n’en a demonstré.</p>


<p class="gap">Cy fine la seconde partie
de ce present livre.</p>

<p>Et en apres commence la
tierce partie ou il parle de la
discipline d’armes et des droiz
d’armes selon les loix et droit
escript.</p>

<div class="chapter"></div>

<div class="c"><img src="images/illu3.jpg" alt="Illustration"></div>
<h2 class="nobreak" title="iii. Des drois d’armes selon les loix et droit escript">&nbsp;</h2>




<h3 id="l3c1" title="i. Comment l’acteur adjousta a ce livre">Cy
apres s’ensuyt la tierce
partie de ce present traictié Laquelle
parle des drois d’armes
selon les loix et droit escript.
Et devise le premier chappitre
par quel moyen l’acteur adjousta
a ce livre ce qui est dit
en droit des faitz d’armes.
<span class="fl">Premier chappitre.</span></h3>


<p>Ainsi que je pretendoye
a entrer en ceste iii<sup>e</sup>.
partie de ce present livre
mon entendement assez travaillé
de la pesanteur de la matiere
ou labeur des precedentes parties
Adonc surprins de somme en mon
lit couché : me apparut en dormant
par semblance une creature tressolennel/
d’abit de chiere et de maintien
ancien sage et auctorisé juge
qui me dist ainsy.</p>

<p>Chier amy
duquel en fait ou en pensee labeur
en nulle heure ne cesse d’excercite
d’estude que tu as aux choses que
lettres pevent demonstrer par especial
en exortation de toutes bonnes
euvres &amp; meurs vertueux je
suis icy venu pour estre en ton aide
en la presente euvre de cestuy livre
de chevalerie &amp; fais d’armes/
ou par grant diligence meu par
bon vouloir tant tu occuppes/ et
pour ce en confortant le bon desir
que tu as de donner matiere aux
chevaliers et nobles qui le pourront
oyr/ d’eux employer es faitz que
noblesse requiert C’est assavoir
audit excercite d’armes tant en labeur
de corps comme es droitz qui
leur conviennent selon les loix/ est
bon que tu cueille sur l’arbre de bataille/
qui est en mon jardin aucuns
fruitz et que d’iceulx tu uses
Si t’en croistra vigueur et force
a mieulz povoir parachever la pesanteur
de ton euvre/ &amp; pour bastir
ediffice parti[n]ent aux ditz de vegece
et des autres acteurs dont jusques
icy tes aydes te convient retrencher
des branches d’icellui arbre &amp;
prendre le meilleur et sur celluy mairien
fonder partie de ton edifice/
Auquel parfaire je comme maistre
et toy disciple y seray en ton aide.
ces choses oyes me sembloit que lors
luy disoie ainsy.</p>

<p>O digne maistre
je congnois que tu es cellui estude
que j’aime tant &amp; ay aimé tant
que plus de riens ne me souvient/
&amp; par laquelle vertu et frequentation
aydes a grace a dieu plusieurs
belles emprinses achevees/ certes
de ta compaignie suis tresjoieulz
mais comment ne doibt desplaire
au maistre se le disciple desireux
d’apprendre luy meut questions/
te prie que tu me dies se reprouché
pourra estre a mon euvre ce que tu
m’as conseillé user dudit fruit.</p>

<p>Amy chier a ce je te respons que
de tant comme une euvre est tesmoignie
par plus de gens/ tant est elle
plus autentique. Et pource ce
aucuns en murmurent selon l’usage
des mesdisans/ disans que autre
part mendiet. Je leur respons
que c’est commun usage entre mes
disciples d’eulz entredonner et departir
des fleurs qu’ilz prendront
en mon jardin diversement/ &amp; tous
ceulz qui s’en aident ne les ont pas
cueillies. Comment jehan de meum
ne s’ayde il pas en son livre de la rose
des dictz de lauris/ et semblablement
d’autres Si n’est pas cas de
reproche/ ains est louenge quant
bien et proprement sont apliquez
&amp; la gist la maistrise &amp; est signe d’avoir
foison veu &amp; visité plusieurs
livres/ mais la ou mal a propos
on feroit servir choses ailleurs
prinse la seroit le vice Si fais doncques
hardiement et ne te doubte/
car ton euvre est bonne/ et si te certiffie
que de plusieurs saiges seras
encore loé sans avoir doubte
aucunement.</p>

<div class="chapter"></div>

<h3 id="l3c2" title="ii. Se l’empereur peut mouvoir guerre au pape">L’acteur
demande et le maistre
respond se l’empereur peut
mouvoir guerre au pape.
<span class="fl">ii. c.</span></h3>


<p>Adont me fut advis que
je disoie/ puis que ainsy en
tressolennel juge qu’il te plaist que
je adjouste en mon livre d’armes
et de chevalerie encore des fruitz cueilliz
en ton jardin par ton commandement
en usant d’iceulx te
feray aucunes questions pertinentes
a la dicte matiere d’armes/ c’est assavoir
es droitz qui y conviennent
selon les loix et droit escript.</p>

<p>Et tout premierement je te demande
en entrant en ladicte matiere
puys qu’il est vray ainsy que
au premier de cest livre je dis et toy
mesmes/ bien sçay que le nyeras que
guerres et batailles selon droit n’affierent
a estre menees ne jugees
fors par les princes terriens qui de
personne ne tiennent leurs terres
fors seulement de dieu/ sicomme empereurs
roys ducs &amp; autres qui soient
mesmement seigneurs. Se l’empereur
de romme qui a jurisdition
temporelle est le principal du monde
peut selon droit emprendre et
maintenir guerre contre le pape.
Et s’ainsy est qu’il l’empreigne se ses
subgectz et hommes sont tenus pour
celle cause de venir a son mandement.
Il sembleroit que sy pource
que jurisdiction et seigneurie luy
est deue plus que a seigneur du
monde. Autres raisons y a se ses
subgectz luy sont obeissans ou qu’ilz
se fourfacent et parjurent de ce que
promis luy ont/ bon ou mauvais
quel qu’il soit et fust stimatique.</p>

<p>Amy chier a ceste question je te
respons que mouvoir guerre selon
droit ne peut et voy icy les raisons
que le droit y assigne.</p>

<p>Premierement
car il est procureur de l’eglise
si seroit grant oultraige que le procureur
fust contre le maistre/ lequel
le doibt deffendre et il l’offendroit.</p>

<p>Item l’empereur est subgect
au pape/ ce ne peut il pas nyer/ car
il appert par ce que son election gist
tant en luy qui lui appartient enquerir
s’il est homme ydoine a ce. Et
se l’election luy est deue et de le couronner
ou non en est en luy. donc
le subject feroit contre le souverain
Encore te dis je plus que se l’empereur
ne se gouverne a loy de bon
[em]pereur le pape par droit luy peut
oster l’imperial dignité &amp; y establir
ung autre. Si ne pevent ne doibvent
les subgectz obeyr au mandement
de telle guerre se ilz ne veullent
desobeir a dieu en persecutant
son eglise.</p>

<div class="chapter"></div>

<h3 id="l3c3" title="iii. Se le pape peut mouvoir guerre a l’empereur">Cy
fait mencion se le pape
peut mouvoir guerre a l’empereur.
<span class="fl">iii. chapitre.</span></h3>


<p>Puys que ainsy est maistre
que l’empereur ne doibt au
pape mouvoir guerre Je te demande
se le pape le peut mouvoir a lui
Car il sembleroit que non/ veu
qu’il est lieutenant de jesucrist en
terre si doibt ensuivir ses traces qui
toutes furent paisibles ne oncques
de guerre ne s’y aida. Et avecque ce
dist a ses appostres qu’ilz ne se usassent
pas de seigneurie comme les
princes.</p>

<p>Item avec ce dist saint
pol que gens d’eglise ne se doibvent
revenger/ mais vaincre en souffrant.</p>

<p>Je te respons en mettant
ces raisons arriere et toutes autres
telles que sans faulte le pape peut
mouvoir bataille et guerre a l’empereur
en aucuns cas C’est assavoir
s’il est erege ou stimatique.</p>

<p>Item s’il vouloit usurper le
droit de l’eglise et tollir ou empescher
son patrimoine et ses heritaiges
et jurisdictions/ &amp; que en ses
cas ne luy pevent pas faire guerre
Ains seroient tenus tous christiens
princes et autres mesmement
de l’empire aider au pape/ ainsy qu’il
advint du pape alixandre le tiers
de ce nom/ lequel persecuté de l’empereur
s’en alla a refuge au roy de
france qui en son lieu le remist. Et
seroit pourneant se aucun vouloit
dire/ dieu ne dist pas qu’il le jectast
jus mais dist qu’il le remeist/ c’estoit
a dire qu’il le regardast pour le temps
advenir/ car pour celle heure ne
vouloit user de voye de fait.</p>

<div class="chapter"></div>

<h3 id="l3c4" title="iiii. De l’auctorité du capitaine selon droit">Cy
fait mencion de la puissance
&amp; auctorité du capitaine
de la chevalerie du prince
selon droit Et pour quelz cas
les gens d’armes pevent encourir
crisme capital.
<span class="fl">iiii. c.</span></h3>


<p>Maistre assez me suffist quant
en ce cas mais plaise toy dire
se j’ay cy devant assez suffisamment
parlé de l’office du capitaine de l’ost
du prince quoy que autresfois ait
esté informé de moult de choses pertinentes
a son dit office/ desire encor
de toy en oyr.</p>

<p>Chier amy a
ce je te respons que quoy que bien
et bel en ayes dit/ tu y peus encoires
adjouster autres auctorités que
les loix luy donnent avec les chargez
qui luy appartiennent. C’est assavoir
donner licence a ses gens d’armes
de aller ou il est besoing/ tant
pour leurs besoingnes en temps
convenable comme pour le fait de la
guerre/ sans laquelle licence ne doivent
riens emprendre ne nulle chose
faire/ puis appartient a luy les
commettre par ordonnance selon
le proffit de la bataille &amp; selon son
bon advis et le conseil qu’il a. Sy
luy appartient de donner garde que
du pays ne partent gens d’armes
pour aller autre part sans congé du
seigneur/ doibt aussy garder les
clefz des chasteaulx et villes ou
en allant en armes s’il y est logé.</p>

<p>Item a luy appartient de commettre
le gait en l’ost et prendre diligemment
garde sur tous les siens
que les mesures de blé d’avoine et
de vin/ &amp; aussy les pois soient justes
et que ceulz qui mal en usent
soient pugnis.</p>

<p>Item a luy appartient
a congnoistre les debatz
et questions de ceulz de l’ost et en
juger faire droit a ung chascun
soit gentil homme marchant ou
aultre qui se viengne a luy complaindre
des siens/ et longs seroient
a dire les offices qui appartiennent
audit capitaine/ mais avec ce
pour mieulx toy apprendre veulles
dire cas selon noz loix dont les
hommes d’armes pevent encourir
criesme capital s’ilz faillent.</p>

<p>La loy dist que celluy qui frappe
le capitaine par maltalent doibt
perdre le chief/ et semblablement
le doibt perdre celluy qui est rebelle
et contredisant en ordonnance
de bataille.</p>

<p>Item celluy qui fuit
de la bataille se les autres y demeurent.</p>

<p>Item celluy qui est
envoyé en ambaxade aux adversaires
ou pour les espier et il revele
et descuevre le secret de sa partie.</p>

<p>Item cellui qui s’excuse par fainte
excusation menteresse de povoir
estre en la bataille avecque son seigneur.</p>

<p>Item celluy qui ne deffent
a son povoir son capitaine s’il
le voit assaillir.</p>

<p>Item qui se
part de l’ost sans congié pour faire
autres armes/ encourt aussy criesme
capital quelque aultre bien ou
beau fait qu’il face ailleurs.</p>

<p>Item qui empesche que paix
soit faite.</p>

<p>Item qui procure qu’il
y ait en l’ost discention ou rihote
mortelle.</p>

<p>Item qui desrobe les
provisions de l’ost.</p>

<p>Item se le vassal
est tenu selon droit d’aller querir
armes &amp; aller en la guerre de son
seigneur a ses despens et il n’y va.</p>

<div class="chapter"></div>

<h3 id="l3c5" title="v. Se le vassal doibt aider a son seigneur a ses despens">Cy
fait mencion se le vassal
est tenu selon droit d’aller
en la guerre de son seigneur
a ses despens.
<span class="fl">v<sup>e</sup>. cha.</span></h3>


<p>Pource qu’il est de coustume
que tous roys princes
ou seigneur somme son vassal de luy
estre en aide en fait de guerre. Je
te demande maistre se ledit vassal
est tenu selon mandement de droit
et selon les loix de aller au mandement
de son seigneur. Et s’il est ainsy
que tenus y soient se ce doit estre
a leurs propres coustz et despens
ou a ceulz du prince ou seigneur.</p>

<p>Chier amy pour mieulz respondre
a ta demande convient adviser
quelles choses contient le jurement
de fidelité que fait celluy qui
entre en foy d’aucune terre ou possession
mené en chief d’aucun seigneur.
Si sont vi. les principales
convenances selon le decret &amp; droit
mis.</p>

<p>La premiere est que par son
serment jure que jour qu’il vive ne
pourchassera le dommaige de son seigneur.
ne sera en lieu a son sceu ou
pourchassié soit.</p>

<p>La seconde que
jamais son secret ne revelera de chose
qui luy puisse porter prejudice.</p>

<p>La tierce qu’il sera pour luy en
tous cas juste et raisonnable contre
tout homme en exposant son corps
et sa puissance a ses besoingnes en
fait guerre bien et loyaument toutes fois
que requis en sera.</p>

<p>La
quarte que jamais ne sera au dommaige
de ses biens possessions ne
heritaiges ne de tout son bien.</p>

<p>La quinte que s’il advient que
son seigneur ait affaire de luy ou
de chose qu’il puisse bonnement qu’il
ne s’excusera en disant que trop forte
chose seroit &amp; trop difficille a faire
pour le povoir de sa personne.</p>

<p>La sixte qu’il ne querra voye
de s’excuser ne d’empescher d’aller
au mandement de son seigneur.</p>

<p>Telz sont et doibvent estre selon
le decret/ les promesses et serment
du vassal au seigneur. Par lesquelles
promesses appert assez que donc
les vassaulx sont tenus d’estre avecques
leur seigneur pour le servir
en ses guerres a tout bien et loyaument
soubz l’obligation de perdre
les fiefz que d’eulz tiennent et
d’estre confisqué/ et ainsy que dit
dieu en l’evangile/ qui n’est aveques
moy soit contre moy/ &amp; doibvent
estre reputez contre leur seigneur
s’ilz en deffaillent/ pource deservent
d’estre deboutez de la terre qu’ilz tiennent
a celle cause/ mais neantmoins
ne les oblige nulle loy de
servir a leurs despens/ mais aux
propres gaiges du seigneur/ se ce
n’est par tel cy que la terre y fust
d’ancienneté obligee. Sicomme il
est certaines villes qui a leurs propres
despens sont tenues de servir
le prince par certain temps de aucune
quantité de gens en ses guerres/
et est bonne la raison pour quoy
ilz ne doibvent pas servir a leurs
despens. Neantmoins s’il estoit ainsy
que le seigneur n’eust plus de
quoy les maintenir et que son demaine
ne souffist pas par especial
pour garder et deffendre son païs
ses subgetz et son droit ilz sont tenus
d’eulz tailler et mettre sur certaine
ayde pour luy aider &amp; pevent
par droit estre contrains s’ilz ne le
vouloient faire/ &amp; par especial en
cas que les ennemys seroient venus
sur sa terre luy courre sus/ car
selon droit moult est privilegiee
la guerre a deffensive trop plus que
l’offensive.</p>

<p>Vray est que selon
droit se le roy prince ou seigneur a
besoing de prendre telle aide doit
bien garder que ce soit sans outrage/
car ce seroit sur sa charge &amp; bien
se garde le conseillier que autrement
ne le conseille/ car ce seroit grandement
a sa damnation. Et ne deveroit
le bon roy ou prince escouter
tel conseillier/ mais le debouter comme
ennemy de son ame. de son corps
et de son honneur/ car il luy conseilleroit
son damnement &amp; le mettroit
en voye de perdre l’amour et la bienveullance
de ses subgetz.</p>

<div class="chapter"></div>

<h3 id="l3c6" title="vi. Se on doibt plus aider au souverain que a son seigneur">Cy
fait mencion se les feaulx
sont plus tenus de aider
au prince souverain que a leur
seigneur naturel.
<span class="fl">vi. c.</span></h3>


<p>Doulz maistre manifie
moy &amp; soubz ceste question
Je dy puys qu’il est ainsy que le vassal
est tenu de aider a son seigneur
de qui il tient en fief contre tout
homme. Doncques semble il que
se le roy ou prince avoit guerre contre
aucuns de ses barons que les
subgectz des barons qui d’eulz tendroient
feussent tenuz de aider a leurs
seigneurs contre le roy ou prince/
car au roy n’ont ilz pas promis
feaulté/ mais aux seigneurs dont
leur fief meuvent sans nulle exception.</p>

<p>Chier amy sans faulte te
respondray en bref a ceste question
quoy que par assez de raisons me
puisse arguer/ disant que aussy bien
se peult aider selon droit le petit
homme de ses choses que fait le
grant/ &amp; doncques pourquoy ne se
aidera le baron de ses choses et de
ses hommes qui luy ont promis feaulté
et non pas au roy/ &amp; autres
plusieurs choses que pourrois a ton
propos alleguer. Neantmoins te
dy que toutes raisons ou contraires
sont selon noz loix sont nulles
Car seurement nul subgect n’est tenu
de aider a celluy de qui il tient
en fief contre son souverain seigneur.
Ains se meffait soubz criesme
capital s’il le fait sicomme de offencer
leze magesté car quoy que le baron
soit naturel seigneur le roy ou
prince est le naturel seigneur soubz qui
y sont.</p>

<p>Se tu me ditz dont se
parjurerent ilz/ car nul serment ne
peut obliger a faire mal/ laquelle
chose ilz feroient de soustenir en
mauvaistie leur seigneur qui seroit
contre son souverain.</p>

<p>Chier
maistre autre question plus forte
&amp; qui de celle assez deppent faire te
vueil. Je suppose que deux barons
au royaume de france ou d’autre
part aient guerre l’un contre l’autre/
pour laquelle guerre mandent
leurs hommes. Advient tantost
que le roy ou prince pour ses guerres
et pour la deffence de son païs
ait a faire de gens si fait son mandement/
auquel sont comprins les
hommes des deux barons dessusditz/
sy te mande s’ilz sont tenuz de
venir au mandement du roy ou de
aller a leur seigneur.</p>

<p>A ceste question
en confermant la precedente
te respons que selon droit sont tenus
de venir au roy et laisser leur
seigneur et y assignent les drois
troys raisons. La premiere est que
le roy ou souverain prince regarde
la commune utilité du royaume
ou pays laquelle doibt estre
plus privilegiee que la singuliere
utilité de une baronnie.</p>

<p>La seconde
qu’ilz sont tenus au roy de generale
juridicion qui est de plus
grant auctorité et sy a haulte juridicion
sur la petite baronnye.</p>

<p>La tierce raison est qu’il n’appartient
que ledit petit officier ait
puissance d’estre obey pardevant
le seigneur et pert sa puissance sy
tost que le souverain ou l’auctorité
du seigneur vient avant/ ainsy
comme la lueur ou clerté de la
chandeille est petite si tost que le
ray du soleil y survient.</p>

<p>Chier
maistre encore te fais telle question.
Je suppose que ung conte ou
baron tiengne une terre du roy d’arragon/
&amp; il demeure au royaume
de france advient que le bon roy
de france luy demande qu’il viengne
a son ayde en ses guerres/ &amp; semblablement
tout en ung mesmes
temps le mande le roy d’arragon
Auquel doncques doibt il obeyr/
car il est impossible d’estre en deux
lieux : &amp; sembleroit qu’il peust estre
excusé de non aller a l’un ne a l’autre.</p>

<p>Je te respons que excuser
ne se peut ne de l’un ne de l’autre s’il
ne veult perdre droit de fief. C’est assavoir
qu’il voise a l’un lequel que
il luy plaira et de qui il tient le plus
et a l’autre envoye de ses gens.</p>

<p>Plus forte question je te demande
s’il advient que les dessusditz roys
aient guerre ensemble/ je ne sçay entendre
auquel il doit aider qu’il ne
perde l’une de ses terres.</p>

<p>Je te dis
que la precedente responce peut encore
servir a ceste question selon aucunes
oppinions/ c’est assavoir aller
a l’un et envoyer a l’autre/ mais
ceste chose ne se pourra pas bien en
droit soustenir/ car se ainsy estoit
qu’il le feist dont conviendroit il que
ses propres fussent contre luy mesmes
puys que les deux roys seroient
adversaires/ et il auroit a l’un
envoyé de ses gens/ et il seroit pour l’autre/
&amp; pour ce ne sçay meilleur remede
ne conseil que ce que je t’ay
dit/ &amp; scez tu que a tel vassal appartient
a faire ou nom de dieu/ de soy
mettre en peine de toute sa puissance
d’y mettre paix en tous temps
s’il peut.</p>

<div class="chapter"></div>

<h3 id="l3c7" title="vii. Du peril d’aller en guerre injuste">Cy
fait mencion se ung gentil
homme tient deux fiefz de
deux seigneurs lesquelz guerroient
l’un l’autre auquel il doit
aider. Item se en toutes guerres
selon droit pevent aller
tous sauldoyers/ et devise cy
endroit le peril en quoy l’omme
d’armes se met d’aller en
guerre injuste/ &amp; de faire en armes
autrement que droit de
guerre requiert.
<span class="fl">vii. c.</span></h3>


<p>Ainsy que de toy entens me
semble maistre que les subgectz
sont tenus d’aller en la guerre
pour ayder et secourir leur seigneur
se advertiz ou sommez en
sont voire non pas a leurs despens
mais aux gaiges de leur seigneur
Si me soulz s’il te plaist autre question.
Je te demande quoy que la
coustume soit assez generale entre gens
d’armes que qui veult prendre sauldees
de tous seigneurs villes ou
pays pour servir en toutes guerres
soient les hommes d’armes d’un
mesmes lieu ou quelques estrangiers
qu’ilz soient d’un mesmes pays
ne subgect ne le pevent faire.
car il sembleroit que non/ veu qu’il
convient fait de guerre executer
par occisions et autres bien divers
maulx/ lesquelles choses entre cristiens
sont deffendues par la loy
de dieu.</p>

<p>A ceste question amy
je te respons/ et toy mesmes l’as assez
touchié au commencement de ce
livre que en toute juste guerre peut
aller qui qui veult et prendre gaiges
&amp; sauldees pour servir a icelles.
Car juste guerre a droit menee
et que les droites mettes de ce qui
est de droit ne soient passees/ c’est assavoir
pillaiges sur terre d’amis
ne autres plusieurs griefz desquelz
usent mauvaisement et communement
gens d’armes dont ilz meffont
durement/ et n’est pas telle coustume
de droit de guerre/ mais guerre
ou ne soient faitz n’est pas injuste
ne deffendue en droit/ ains est
permise/ car c’est droite execution
de justice que dieu seuffre &amp; consent
affin de ramener le tort en bon droit
quoy que dieu seuffre faire guerres
aucunesfoys diversement contre
droit et raison/ laquelle chose
est sicomme flayel de dieu et pugnission
pour le pesché des gens
mais au premier propos revenir
je dis que tout homme qui droiturierement
se veult exposer/ se doit
ains que en guerre se mette tresbien
informer de la querelle et savoir
se la calenge est juste. Et de ce tu
me demandes comme savoir le pourras/
car de toutes parties que gens
font guerres chascun sy dit avoir
juste cause. Enquiers se celle guerre
a esté premierement jugee par
bons juristes ou se elle est a cause
de deffence. Toute guerre est bonne/
c’est assavoir de tresbien deffendre
son païs s’il est assailly. Et de
ce se doibvent tresbien informer
tous hommes d’armes ains qu’ilz
s’y mettent.</p>

<p>Je vueil bien que tu
saches que se injuste est la querelle/
celluy qui la meut damne son ame/
et s’il meurt en tel estat va en
voye de perdition se grant repentance
par grace divine n’a en la parfin/
mais assez en y a qui de ce font
pou de compte en quelque façon/
et a qui ne chault quelle soit la querelle
mais qu’ilz aient bonne paye
et qu’ilz puissent bien rober.</p>

<p>Helas
helas dolente paye advient souvent/
car ung seul coup soudainement
rué/ les peut envoyer a tousjours
en enfer/ &amp; avec ce est assavoir
quoy qu’ilz en facent tous ou la
plus grant partie petit compte que
tous ceulx qui excedent et passent
ce que dit est en l’excercite d’armes
les drois et les termes de droit de
guerre quelle que soit la querelle
juste ou non/ si que les loix la limitent
ilz se dampnent et perdent.</p>

<div class="chapter"></div>

<h3 id="l3c8" title="viii. De sauldees et de gaiges aux gens d’armes">Cy
devise de droit de pais
de sauldees et de gaiges aux
gens d’armes.
<span class="fl">viii. c.</span></h3>


<p>Affin que les nobles hommes
qui ce present livre pourront
oyr tant pour le temps present
comme celluy advenir/ puissent savoir
de quelles choses faire en armes/
Le droit donne licence et desquelles
non. Et pource chier amy
que cy devant m’as ramentu gaiges
et sauldees en fait de guerre/
te diray partie en quoy homme d’armes
s’oblege en prendant gaiges &amp;
sauldees en fait de guerre/ et aussi
en quelle maniere le seigneur est tenu
de paier gaiges et en quelle non
Car telles choses sont contenues
es droitz escrips.</p>

<p>Premierement
est assavoir que tous seigneurs villes
ou communes seignouries qui
prendent gens a sauldees sont tenus
de les paier pour le pais qu’ilz
sont prins soient mis en euvre ou
non. Et mesmement supposé qu’ilz
fussent a sejour et sans riens faire
voire en cas que la faulte ne tenist
en eulz &amp; que tousjours fussent prestz
Et se faulte de paiement y a selon
la promesse/ je dy que selon droit &amp;
raison le pevent demander par belle
justice.</p>

<p>Maistre puys que en
ceste matiere sommez entrez et tu
dis que le seigneur est entré en debte
de les paier et y est tenu des gens
d’armes contenter de leurs sauldees
supposé qu’ilz fussent a sejour/
te vueil a se propos former aucunes
demandes en telle maniere.</p>

<p>Premierement je suppose que ung
capitaine atout une route de gens
d’armes soit retenu es gaiges du
roy. Et par son commandement s’en
voit en gaigne contre les anglois.
Advient que en chemin se logent
en certain lieu auquel les gens dudit
lieu aient malicieusement empoisonné
le pain et le vin par quoy advient
que aucuns d’iceulz meurent Autres
demeurent malades par l’espace
que servir doibvent ou plus/ par
quoy n’est en leur puissance de servir
le roy ainsy que promis l’avoient/
si te demande se les gaiges d’icelluy
temps doibvent avoir perdus.
A ceste question respons
que non certainement/ veu encore
que la maladie leur soit venue
a cause dudit service/ car maladie
en droit excuse l’omme/ ne a celle
cause ne doibt perdre nulles distributions
puys que venue est
apres la retenue.</p>

<p>Autre question
doncques faire te vueil. ung sauldoyer
est retenu par une annee a
gaiges. S’il advient en celluy temps
que il a a faire en son hostel par
quoy vient au capitaine et prent
licence pour aller veoir sa femme
et son mesnage pour l’espace de ung
moys. Je te demande se par droit
doibt avoir les gaiges de icelluy
moys/ car il sembleroit que non/
veu que en celluy temps ne serviroit
le seigneur/ ains est allé a ses
besoingnes/ pour quoy doncques
debveroit il avoir loyer de ce qu’il
n’a pas fait.</p>

<p>Je te respons ad ce
sache que telle est la maniere d’armes/
que sy grant puissance/ a le congé
et licence du capitaine et tant est
previlegié/ que puys que voulentiers
a consenty le congé/ ledit homme
d’armes doit estre reputé pour
resident/ car tousjours est demouré
serviteur du seigneur en sa guerre/
voire puys que retenu estoit
pour l’annee. Mais bien est vray
que se obligé estoit par division de
temps/ c’est assavoir que sans plus
fust retenu a certaine somme par chascun
moys/ tant tenu tant payé la
diroy je autrement.</p>

<p>Autre question te fais ung chevalier
pour une annee est prins a
gaiges pour servir le roy en ses guerres.
Advient apres que troys
moys a servy s’en veult partir et
demande les gaiges du temps que
servy a/ le capitaine contredit disant
qu’il auroit prins pour une
annee/ &amp; que s’il ne l’eust promis il
en eust bien eu ung autre et qui
ne parfait son service pert.</p>

<p>Ad ce je te respons que bon droit
a le capitaine/ car se l’omme d’armes
fault premierement de sa promesse
il n’y a aussy raison que convenance/
de gaiges luy soit tenue. Mesmement
plus fort y a/ car je te dis et
te certifie que se par sa deffaulte
il avoit perdu ses chevaulz ou son
habillement de guerre comme harnois
et autre ne peust recouvrer/ pour
laquelle chose fut non convenable
a servir. Il doit perdre tout le temps
qu’il a servy. car service ne fait a avoir
gaiges/ jusques a la fin/ ou
cas toutesfoys que autres convenances
n’y seroient faictes. car marché
fait &amp; convenance passe toute loy/ &amp;
peus bien veoir que la mauvaise chose
entremeslee avec la bonne retourne
la bonne en mauvaise.</p>

<p>Maistre
or me respons a ceste question.
ung vaillant homme d’armes est
prins pour servir toute une annee.
Advient tantost que nouvelles luy
viennent que grant affaire a en son
hostel. par quoy aller s’en veult/ &amp;
au congé prendre dit au capitaine
qu’il mettra ung autre en son lieu
pour faire le service qu’il debvoit.
Ad ce contredit le capitaine disant
qu’il l’avoit prins pour sa vaillance
preudommie &amp; sagesse/ &amp; que a peine
trouveroit il homme qui souffisamment
tenist son lieu. Le sauldoyer
replicque disant que certains
affaires luy sont survenus/ par
quoy il perdroit sa terre et son heritage
se en personne n’y estoit/ et
que selon raison est plus tenu de son
sens aider a luy mesmes que a nul
autre Si ne le peut contraindre
aucunement de demourer/ Le capitaine
respont qu’il est obligé par
serment sur sainctes evangilles/
Sy n’est pas l’omme en sa franche
liberté qui a autruy se lye. Or
determinés maistre ceste question
Car veu les raisons dudit homme
d’armes/ &amp; que en son lieu veut
mettre homme souffisant sembleroit
que quicte s’en peust aller.</p>

<p>Je te respons que a bien ceste
question determiner a grant regard
Car il n’est pas doubte que
de ung homme d’armes commun
deveroit souffrir homme pour homme/
mais a dire que celuy fut tant
solennel que a peine son pareil peust
estre mis en son lieu/ de y mettre
plusieurs autres assez moins vallables
ne seroit pas raison. S’il advenoit
que ainsy bon y meist je ne
le dy pas que la chose ne fust fort
raisonnable/ car si que devant t’ay
dit/ l’omme d’armes n’est pas maistre
de soy puys que par serment
est obligé. Pour celle cause te dis
que icelluy n’en seroit pas quitte
quelque necessité ne quelque affaire
qu’il peust avoir en ses besoingnes
se de grace especiale le prince
ou capitaine qui de ce a la charge
de son bon vouloir et plaisir
ne l’en quittoit. Et y a bonne raison
Car se aucun obligé estoit de
paier dix aulnes d’escarlate et il
paioit en ce lieu gros burel quoy
que tout fust drap ne deveroit pourtant
estre quicte.</p>

<div class="chapter"></div>

<h3 id="l3c9" title="ix. Se ung capitaine de gens d’armes les peut transmuer">Cy
devise se ung capitaine
de certain nombre de gens d’armes
les peut bien transmuer a
sa voulenté puis qu’ilz sont retenuz
a gens d’armes.
<span class="fl">ix. c.</span></h3>


<p>Maistre autre question te fais
assez deppendant de la dessusdite.
Je suppose que receu soit
a gaiges ung capitaine pour une
annee/ ou qu’il soit venu avec luy
Cent hommes d’armes lesquelz soient
tous passez et escrips a la monstre
Advient ung moys apres qu’il
veult remuer ses gens tous ou partie
et mettre autres en leur lieu/
Je te demande se par droit le peut
bien faire. et sembleroit que sy/ car
il doibt bien souffrir s’il a cent hommes
convenables ainsy qu’il a promis.
Et avecques ce s’il ne le peut
ainsy faire et n’en avoit l’auctorité
seroit grant prejudice/ car se entre
les siens on veoit aucuns mauvais
et de perverses meurs larrons
ou de mauvaise vie &amp; nuysant
aux autres et dont honte peut
venir a tous ne vauldroit il pas
mieulz que changez feussent en autre
lieu que laisser en leur lieu.</p>

<p>Ad ce respons que droit est si juste
chose et si raisonnable que esten[dre]
se veult a ung chascun sans faire
nul tort. Et pour ce te dis que
le simple capitaine qui est soubz le
principal capitaine ne le peut bonnement
faire sans la licence majeur/
car se ainsy estoit il seroit en
luy de faire extorcions aux compaignons
s’il luy plaisoit/ c’est assavoir
prendre autre par aucune faveur
ou par convoitise de prendre
part a leurs gaiges ou par quelque
fraude/ &amp; de bouter ceulx qui paradventure
meilleurs seroient/ sy
doibt avant la main avoir bien
advisé de prendre telz compaignons
avec soy qu’il ne soit nul besoing
de les changer.</p>

<p>Se changer
les fault par aucune adversité qui
en eulx soit c’est son deshonneur
quant telz les a choisiz/ mais ce
a toutes fins advient que change
y conviengne en quelque façon
ou maniere que ce soit/ et sans
faulte ce ne se doibt faire aucunement
sans le congé du souverain
de l’ost. et encore que ce soit par tresgrande
deliberation. Et s’il advient
aucunement que de soy mesmes le
face n’est pas doubte que celluy qui
est cassé ne se puist plaindre au capitaine
par especial s’il est homme
ydoine et convenable et en doibt avoir
droit.</p>

<p>A venir au propos
des capitaines convoiteux qui tricheries
et baratz pevent faire aux
petis compaignons. Il en est assez.
qui reçoivent leur paie et pour
eulz la retiennent et leur suffist de
les paier de petit de chose. et ceulz
paradventure ne s’en osent plaindre
pource que par ce couvent &amp; en
faisant tel marchié a eulz/ affin d’estre
receu si y sont mis/ dont c’est
moult grant pechié/ car par ce sont
contrains a faire plus de maulz &amp;
de pillage que s’ilz fussent bien paiés.
Si deveroit le capitaine a telz
choses bien prendre garde/ car a
moins ne pevent les povres soudaiers
soient de pié ou de cheval
gens de traict ou autres. que de la
povre paye avoir/ qu’ilz gaignent
au peril de leurs vies et a si grant
traveil de leurs corps/ si fait fort
grant pechié qui leur oste ne amoindrist.
Et ce n’eussent jamais souffert
les anciens. Ains estoient plus
couvoiteux que la gaigne tournast
au proffit des sauldoyers que
a eulz mesmes/ car les preux vouloient
que ceulz eussent le gaignage
et a eulz suffisoit avoir l’onneur.</p>

<div class="chapter"></div>

<h3 id="l3c10" title="x. Se on doibt paier ung homme venu sans convenance de gaiges">Cy
devise se ung seigneur
envoye ung homme d’armes
pour garnison d’aucune sienne
forteresse sans ce que aucuns
gaiges luy soient promis/
et il advient que en chemin
soit destroussé. Auquel
des deux peut demander ces
interestz/ ou au seigneur qui
l’envoye ou a celluy qui destroussé
l’a. Item se ung homme d’armes
est venu servir ung seigneur
en sa guerre sans convenance
de gaiges/ se le seigneur
est tenu de le paier.
<span class="fl">x. c.</span></h3>


<p>Autre demande te fais. Je
suppose seigneur envoye
ung chevalier en aucune sienne
forteresse pour la garder sans ce
que a luy face aucune convenance
de gaiges ne de sauldees. Advient
en chemin que a icelluy sont
ostez par force ses biens son harnois
et ses chevaulz/ auquel peut
le chevalier par droit demander
sa perte/ ou a celluy qui l’envoye
ou a celluy qui l’a destroussé.</p>

<p>Je te respons qu’il les peut demander
a l’un &amp; a l’autre/ c’est assavoir
a celluy qui l’envoie peut faire
demande par action de violence
et de fait/ mais se le premier les
luy restitue. Il est tenu de luy delaisser
l’action &amp; droit de la demande
que a l’autre eust peu faire par
vertu de quoy le peult faire convenir
Or me dy derechief ung baron
a certaine [guerre]/ a l’aide duquel ung
chevalier par sa courtoisie sans ce
que requis en soit vient en sa compaignie
et aide. Je te demande se
icelluy apres le service peut demander
gaiges ne saudees s’il lui plaist
Car il sembleroit que non/ car pour
quoy il n’y estoit pas appellé/ &amp; sembloit
que son entente fust de servir
par courtoisie.</p>

<p>Ad ce je te respons
que s’il n’est de son lignage ou que
grandement tenu y soit ou que par
charité venu y fust sans faulte il
peut courtoisement faire demande
pour son vivre et estat tenir s’il lui
plaist/ car le droit dit que nul n’est
tenu soy armer a ses propres despens/
sy doibt suffire au seigneur
qu’il ait eu le secours de l’autre/ et
de tant que plus franchement y
est venu/ tant plus y est tenu. Si
lui doibt satisfation de gaiges ou
d’autres biens faitz.</p>

<div class="chapter"></div>

<h3 id="l3c11" title="xi. Se on est tenu de paier secours receu par courtoisie">Cy
devise se ung roy envoie
secours a ung autre roy
sans l’en avoir requis se il seroit
de le paier/ et semblablement
de une dame vefve/ a laquelle
par courtoisie aucun
auroit aydé.
<span class="fl">xi. cha.</span></h3>


<p>Maistre je suppose que le roy
d’arragon envoiast demain
au roy de france grant ost de ses
gens a secours en sa guerre de sa
pure courtoisie pour certain temps
sans ce que nullement en eust esté requis/
mais l’eust fait simplement
pour rendre la courtoisie semblable
autrefois de luy receue/ je te demande
se ces gens apres le service
pourroient demander paiement de
ce dont ils sont tenuz.</p>

<p>Je te respons
amy que se le roy de france a
autresfois servy le roy d’arragon
ou autre en sa guerre de certains
gens d’armes paiés pour aucun temps
si que assez est de coustume entre
princes bien amys faire l’un pour
l’autre. Semblablement est tenu
par droit de gentilesse le roy d’aragon
faire au roy de france non pas
que de droit le roy de france luy peust
demander se autre convenance
n’y avoit/ car qui franchement donne
ne peut contraindre estre remuneré/
mais en quelconque maniere
soit la venue le roy de france est
tenu par droit de noblesse leur donner
dons posé que tous paiez soient
venuz non pas que par voye de
droit escript eussent action de faire
au roy demande de paiement
puys qu’il ne les y avoit mandés.</p>

<p>Encore te demande/ je prens que
une dame vefve tenant aucune
seigneurie soit oppressé de guerre
a grant tort et peché d’aucun seigneur
ou chevalier/ a l’ayde de laquelle
veit ung gentil chevalier
meu de pitié &amp; pour garder le droit
des dames &amp; croistre sa renommee
en vaillance et chevalerie/ &amp; a tout
dire y fait tant de proesse que par
sa proesse met ladicte dame a paix
de sa guerre/ &amp; luy face avoir plaine
restitution/ pourroit icelluy apres
ces choses demander sallaire
de ses biens faitz comme celluy qui
bien l’auroit desservy.</p>

<p>Je te respons
que non/ car par mandement
ne estre prins a gaiges ne la peut
contraindre. Et se dire me veulz
que grandement ait fait le proffit
de la dame. Je te respons que plus
grant a fait le sien propre en tant
que en honneur et renommee il en
est exaulcez. A laquelle cause il vient
si est ja paié du sallaire qu’il queroit/
mais bien est vray que se la dame
est puissante &amp; ait de quoy elle doit
tant faire pour luy/ que exemple
luy donne/ &amp; mesmement aux autres
tel/ que se autrefoys en avoit
a faire fust voulentiers secourue.</p>

<div class="chapter"></div>

<h3 id="l3c12" title="xii. Se on peut par droit calenger le passage de l’ost">Cy
devise se ung roy a guerre
a ung autre et luy vueille
aller courir sus a grant ost. se
les seigneurs par ou il doibt
passer luy pevent par droit calenger
le passage. posé que mal
n’y face ne vivres n’y prengne
fors que pour l’argent.
<span class="fl">xii. c.</span></h3>


<p>Des choses d’armes te vueil
faire une autre question.
Je suppose que le roy de france
vueille pour aucune querelle faire
guerre au roy de honguerie par
quoy assemble son ost pour aller
sur luy/ pour laquelle cause rescript
au duc d’austriche qu’il prendra son
chemin par son pays/ mais il l’asseure
que mal ne grief par luy ne
par ses gens n’aura sa terre ne ses
hommes/ ains bien et proffit en tant
que pour son argent prendra vivres
par tout ou il passera. Le duc
d’austriche qui de ce fait doubte.
Respond au roy que de ce veult
estre sceur par bons hostagiers avoir
que restitué sera se dommaige
luy est fait. Si te demande qu’en
est de droit a faire. Car le duc dist
qu’il est prince en son pays si ne passera
nul par la en armes s’il ne luy
plaist &amp; d’autre part posé qu’il le
consente si seroit ce fort que tel ost
peust passer sans faire moult d’outraiges/
&amp; pource veult avoir de
la restitution bonne sceureté.</p>

<p>Amy
je te respons que par droit escrit celluy
pour son bon droit et juste querelle
va en armes peut et doibt avoir
son chemin et passage es voyes
publicques par tous pays et
royaumes par tel sy que nul grief
ne soit par luy ne par ses gens fait
au païs. &amp; dont puis que ainsy est il
n’est nul besoing ne il n’appartient
pas qu’il donne hostagiers quant
il y a raison qu’il soit fait. Et ce tesmoingne
le decret la ou il recite l’istoire
comment quant le peuple d’israel
s’en alloit contre les ennemys
Il les convint passer par le pays
des amonees/ lesquelz voulurent
contredire le passage/ mais quant
ilz veirent que par amour n’en povoient
finer Ilz gaignerent par force
le passage que dieu leur ordonna
Si dis que semblablement seroit
de droit et de raison de ainsy faire
en tous cas pareil.</p>

<p>Je te demande
maistre/ je prens que ung baron
de france ait meu guerre a tort et
mauvaise cause a ung chevalier
en laquelle mout luy fait de griefz
et de dommaiges/ mais pour celle
foys ne peut trouver droitement
voye d’avoir droit par justice de
luy. Neantmoins assemble ses amis
avec grant route de gens d’armes
pour courir sus audit baron
lequel de sa part si bien se deffent
que entrer ne peut sur son païs ne
dommaiger sa terre. Et pource que
fait/ il dommage les terres voisines
et foule a icellui baron pource que
adherens et favourables luy sont
Sy prent ledit chevalier proye de
toutes pars tant que moult en enrichist
et qu’il peut bien valoir autant
comme il avoit eu de dommaige.</p>

<p>Advient ung temps apres que
a paris s’entretreuvent/ auquel lieu
le chevalier fait convenir ledit baron
a la court de parlement et la
luy demande restitution des dommaiges
que fait luy avoit a tort &amp;
sans cause en ladicte guerre. A laquelle
chose l’autre respont que bien
luy doibt suffire ce qu’il a gaigné
a cause d’icelle/ car comme devant
fust ung povre chevalier il estoit
devenu riche et plain d’avoir par
la proye qu’il avoit conquise &amp; prinse.
Le chevalier replicque que de ce
n’a que faire/ car ce qu’il a gaigné
en pou[r]suivant son droit n’estoit
de riens du scien/ &amp; que se pugny avoit
les voisins du peché de ce qu’ilz
le soustenoient a tort contre luy
n’estoit raison que leurs biens prins
et qui n’estoient pas siens lui deussent
tourner au proffit de sa debte.
Si te demande sur ce qu’il est de
faire.</p>

<p>Ad ce je te respons que s’il
estoit ainsy que le chevalier eust
tant fait qu’il eust des biens du baron
ou de ses hommes tant que restitué
fust bien et suffisamment/
sans faulte par droit il luy deveroit
suffrir/ mais se menant icelle guerre
il ait gaigné ou prins sur les voisins
par la maniere que tu l’as dit
laquelle chose est droit de guerre/
ledit baron n’en est de riens deschargé/
ains est tenu aux dommaiges
et interestz que fais luy avoit &amp; bien
argue le chevalier de ce qu’il dit.
Car ce l’autre vouloit dire que il
n’appartient pas que une debte
soit payee deux fois/ &amp; doncques
puis que paié estoit il luy debvoit
bien suffire tout ce ne vault neant
pource qu’il n’est pas au regard du
baron s’il a gaigné/ ains est en pugnition
de ceulx qui aidoient au
baron contre luy.</p>

<div class="chapter"></div>

<h3 id="l3c13" title="xiii. Se on peut navrer l’assaillant fuyant apres le coup">Cy
devise se ung homme
avoit esté navré de ung autre
lequel apres le coup s’en fust
fuy le poursuivist et le navrast
se justice le vouldroit pugnir.
<span class="fl">xiii. chapitre.</span></h3>


<p>Maistre il me souvient que
avez dit cy devant que a
l’omme en soy deffendant est permis
de blescer ung autre/ &amp; pource
que toutes blesceurez par maltalent
faictes l’un sur l’autre sont
et pevent estre appellez des membres
et deppendances de guerre te
vueil faire telle question.</p>

<p>Ung
homme a ung autre navré et sy
tost qu’il a donné le coup s’en fuyt
tant qu’il peut/ mais le navré tant
le suyt qu’il l’ataint et semblablement
le blesce/ sy demande se celluy
qui poursuyt doibt estre pugny/
Car il sembleroit par les ditz que
veu qu’il n’auroit pas passé les mettes
de justice que premier blescé estoit/
s’il a apres blescé et mesmement
s’il l’avoit occis/ par ce que j’entens
de droit de deffence si en deveroit
il estre excusé/ &amp; avec cela fait
sans actendre/ car s’il eust attendu
jusques a autre jour/ je ne l’escuseroye
pas pource que ce seroit vengance.</p>

<p>Je te respons ad ce que le
cas que tu ditz est difference de juste
deffence et privilegie/ c’est assavoir
selon les droiz puis qu’il s’en fuyoit
apres son coup/ la loy ne octroye
pas que l’autre le deust poursuivir
ne blescer/ &amp; pour ce dessert
pugnition/ mais vray est que trop
plus grande l’a desservie cellui qui
blesça/ &amp; le second a desservye grande
ou petite pugnition. Il y a entre
les maistres plusieurs oppinions
mais pourtant n’est pas doubte que
le premier mouvement qui est de
soy sentir feru justice n’y a que veoir
puis que feru auroit esté de fer/ car
pour garder sa vie les droiz seuffrent
occir ung aultre/ &amp; se tu me
ditz peut estre que l’assaillant n’a
pas voulenté d’occir. Je te respons
que ce ne scet pas l’assailly/ aussy
ne sont pas coups ferus a patron/
car tel cuide ferir qui occist. Et pour
ce pourroit bien tant actendre le premier
feru a occir/ que par l’assaillant
se trouveroit occis.</p>

<p>Neantmoins
doibt l’omme garder pour
conscience et pour l’amour et tremeur
de dieu qui ne occye autruy.
car nulle chose ne desplaist plus a
dieu que son semblable deffaire/ &amp;
celluy est le seul juge qui toutes
choses a son droit pugnist ne riens
ne luy peut estre celé.</p>

<div class="chapter"></div>

<h3 id="l3c14" title="xiiii. Se on doibt rendre chevaulz empruntés et perdus">Cy
fait mention se ung
homme d’armes emprunte
harnoys et chevaulz et il les
pert se rendre les doibt.
<span class="fl">xiiii. chapitre.</span></h3>


<p>Maistre autre question te demande.</p>

<p>Ung chevalier
d’allemaigne ou d’autre part vient
a paris ou il treuve le roy prest
pour aller en la bataille/ ledit chevalier
qui de ce n’estoit adverti n’avoit
pour lors harnoys qui fust
propice pour soy/ mais comme desireux
de servir le roy et son honneur
accroistre fait tant que ung
gentil homme qu’il le congnoist/
luy preste monture bonne et belle
et le pourvoit de tresbon harnoys
tel que a luy affiert/ advient que
en la bataille celluy chevalier allemant
pert chevaulz harnoys &amp;
tout ce qu’il a/ si que a peine tout
nud peut il eschapper Apres laquelle
chose le dessusdit gentil homme
demande audit chevalier tout
ce qu’il luy avoit presté/ sy est assavoir
s’il est tenu selon droit d’armes
de les restituer.</p>

<p>Je te respons que
ceste question est assez clere en droit
et es loix/ &amp; pource te monstrer Je
te dy au vray que puys que ledit
chevalier a esté en la bataille pour
laquelle avoit emprunté lesditz
harnoys et chevaulz et que de riens
n’en a fait fraulde n’est pas tenu de
les rendre/ mais se aultre part estoit
allé ou pour bareter les eust
empruntez et que faintement monstrast
les avoir perduz/ &amp; que on
peust savoir le contraire. Je diroye
autrement.</p>

<p>Maistre s’il estoit
ainsy que toutes lesdictes choses
eust prinses a loyer de quelque marchant
armurier les harnoys et les
chevaulz de ung ou deux marchans
et perduz les eust si que dit
est/ seroit il pas tenu de paier &amp; rendre
le loyer.</p>

<p>Je te respons semblablement
comme dessus que
non/ en cas que autre convenance
expresse de les rendre/ quoy que
advenir deust ne luy auroit faicte.</p>

<div class="chapter"></div>

<h3 id="l3c15" title="xv. Se cautelles et subtillités d’armes sont justes">Cy
devise se cautelles &amp; subtillités
d’armes sont justes a
faire.
<span class="fl">xv<sup>e</sup>. chapitre.</span></h3>


<p>Autre question differentiee
du dessusdit propos te vueil
faire/ dy moy je t’en prye est ce bonne
raison et selon droit que ung
roy ou prince par cautelle et subtilité
face tant qu’il subjugue et ait
son ennemy soit en bataille ou autre
part/ car il sembleroit que non
veu qu’il loist tenir droicture &amp; raison
sy ne pourroit estre dit qu’il deceust
autruy. Et aussy toute personne
qui a juste cause/ doit avoir
bonne esperance en dieu que bien
luy en prendra se par peine &amp; diligence
pou[r]suit/ doncques celluy qui
a juste querelle doit aller ce semble
le droit chemin de guerre sans y aller
ne user de cautelle.</p>

<p>Chier amy
tu dis moult bien/ mais neantmoins
te certiffie que selon droit
d’armes veoir plus fort selon dieu
et l’escripture on peut vaincre son
ennemy par cautelle engin ou barat
sans tort d’armes/ puis que la
guerre est jugee et notiffiee entre
les parties/ &amp; qu’il soit vray nostre
seigneur en donna mesmes exemple
quant il ordonna et enseigna
a Josué comment par cautelle surprendroit
ses ennemys/ et de telles
choses user se peut on assez communement
aider en armes/ mais
je te confesse bien qu’ilz sont certaines
manieres de barter/ lesquelles
sont reprouvees et deffendues tant
en fait d’armes comme en tous autres
cas Sicomme je assuroye
aucun de venir vers moy en certain
lieu &amp; je y seroye pour parler
a luy/ &amp; tant feisse par mon asseurement
qu’il y venist/ &amp; la je le feisse
surprendre par aucun agait pour
luy mal faire/ occir ou prendre/ telle
chose seroit traÿson mauvaise.
Ou se par fainte treve ou paix
j’espioye mon point de grever autruy
quant garde ne s’en donneroit
ou que despourveu seroit et en tous
cas semblablez. Je feroye mal mon
grant deshonneur reproche &amp; pechié
Et pource dist la loy puis que
la loy est donnee a son ennemy on
luy doibt tenir et garder/ mais autre
chose est se le vaillant capitaine
ou homme d’armes scet ordonner
embusches par ou son ennemy
ou adversaire doit passer qui garde
ne s’en donne ou aultres manieres
de cautelles/ mais qu’elles
ne soient contre foy promises ne l’asseurement
que on auroit fait/ &amp; a
la raison que tu dis puys que on a
bonne et juste cause que on s’en doit
actendre a dieu/ quoy que en substance
je le t’accorde Toutesfoys
combien que bon droit ait le roy
de france contre le roy d’angleterre
en cas pareil/ si convient il aider a
soustenir son bon droit le mieulz que
on peut/ &amp; adont quant par sens
et tresbonne diligence on fait son
devoir/ doibt on avoir tresgrande
esperance en dieu le createur qu’il
aidera la chose a conduire &amp; en bien
parfaire.</p>

<div class="chapter"></div>

<h3 id="l3c16" title="xvi. Se ung homme estant a gaiges estoit destroussé en chemin">Cy
devise se ung homme
d’armes estant a gaiges estoit
destroussé en quelque chemin
s’il pourroit demander par
droit au seigneur de par qui
il a esté envoyé ses dommaiges.
<span class="fl">xvi. chapitre.</span></h3>


<p>Maistre a nostre propos me
semble par ce que m’avez
cy devant conclud/ c’est assavoir
que se ung chevalier ou aucun
homme d’armes envoyé d’aucun
seigneur pour garnison d’aucune
forteresse/ sans que convenances
de gaiges ne de sauldees luy
soient faictes et il advient que en
chemin soit destroussé/ se audit seigneur
quil l’a envoyé peut par droit
s’il luy plaist faire demande de restitution.
Et certes je vueil faire
encore autre question. Je suppose
que ung capitaine de lombardie
ou d’autrepart ainsy que autresfoys
on a fait venir en france eust
avecques soy amené cent ou deux
cens bons brigans si fut luy &amp; sa
compaignee retenu chascun a cinq
francs pour le moys/ &amp; envoiez en
certain lieu/ auquel chemin fut par
ses ennemys assailly ou il perdit
ses places son harnoys et ses choses/
&amp; ses compaignons leurs cuirasses
leurs pavaix &amp; toutes leurs
bagues Je te demande s’ilz pourroient
demander au roy leur dommaige.</p>

<p>Ad ce je te respons que
non au cas que autre convenance
n’y auroit/ et ne pevent demander
que ce qui leur fut promis/ &amp; se tu
me veulz demander pour quelle
raison le capitaine n’a aussy grant
accion de demander au maistre qu’il
l’envoye comme dit est. Je te dis pour
ce que la loy porte plus grant faveur
a cellui qui pas n’est lyé &amp; est
mys en besoingne que a cellui qui
se lye/ &amp; par exemple le peus veoir
de ung homme qui aura demouré
avecques ung marchant ou autre
homme an &amp; jour sans ce que
par marchié fait se soit loué. Il
peut faire trop plus grant demande
des biens de l’ostel et de la marchandise/
s’il n’y a aucune autre certaine
cause/ que ledit maistre s’excuse
que celluy homme qui loué seroit
par marchié fait/ &amp; pource te
dis que l’omme n’est pas bien advisé
qui prent aucun pour residamment
demourer en sa maison/ s’il
ne fait avecques luy aucun marché
absolut/ car la loy presuppose
l’omme ainsy demourant comme
compaignon du maistre ainsy que
a gaigne et a perte.</p>

<div class="chapter"></div>

<h3 id="l3c17" title="xvii. Se on peut prendre vivres sur le pays en chemin">Cy
devise se gens d’armes
venans a l’aide d’aucun prince
s’ilz pevent prendre vivres
a eulz necessaires au moins
de grief/ que faire se pourroit
sur les laboureurs/ ainçoys
qu’ilz peussent estre arrivez
au païs dudit prince.
<span class="fl">xvii<sup>e</sup>. chapitre</span></h3>


<p>Autre question te vueil faire.
Supposons que ung
seigneur eust envoyé querre sauldoyers
pour ung an en estrange
pays pour le venir secourir en sa
guerre/ laquelle il esperast durer
longuement/ Advenist que avant
icelle guerre et que icelles gens avecques
leur capitaine puissent estre
arrivez au pays dudit prince
quoy que de tout leur povoir se fussent
hastez/ s’ilz leur souffrent prendre
tant seulement vivres necessaires
en passant oultre pour necessité
de vie tant seulement soustenir/
au moins de grief sur les povres
laboureurs que faire se pourroit.
Je te respons que ouy/ voire
non pas qu’ilz feissent comme les
loups/ ausquelz ne souffist pas
quant au toit entrent d’une brebis
Ains estranglent tout le troppeau/
comme semblablement le
font plusieurs de nos gens d’armes/
lesquelz s’ilz ont besoing d’un
poullet ou d’un pinion ilz en occient
x. ou xii. Et tel oultraige font
de biens comme s’ilz fussent loups
ravissans sans riens de conscience
et comme s’il ne fust pas de dieu
ne que jamais deussent mourir. Helas
bien sont aveuglez ceulz qui
le font/ car plus en peril de mort
vont que autre gens. et telz y ont
moins de regard que autrez.</p>

<div class="chapter"></div>

<h3 id="l3c18" title="xviii. Se gens d’armes bien paiés peuvent vivre de pillage">Cy
devise sy loist aux gens
d’armes quant ilz sont bien
paiés de prendre vivres sur
le païs.
<span class="fl">xviii. chapitre.</span></h3>


<p>Maistre or m’escoute ung
petit s’il te plaist. Je te demande
quant gens d’armes sont
prins a gaiges/ ausquelz il n’ait
deffaulte de payer/ s’il leur loist avec
leur gaiges prendre vivres
sur le pays et pillier autres choses
comme au jourd’uy on le fait
communement.</p>

<p>Je te respons certainement
que non &amp; que telle chose
n’est pas droit de guerre/ ains est
extortion mauvaise et violente
faicte sur le peuple a tort &amp; a peché
Car sicomme toy mesmes as cy
devant dit a vouloir mener juste
guerre/ le prince avant la main
doibt bien adviser en quel lieu et
comment pour ce faire finance sera
prinse : &amp; sur toutes choses doit
donner ordre que ses gens d’armes
soient bien paiez pour paier justement
leurs vivres et ce qu’ilz prennent.
&amp; adonc seroit juste chose de
bien pugnir ceulz qui prendroient
riens sans paier/ mais arguer
me povoies voir/ mais se par quelque
adventure soubdain cas advenoit
que les ennemys survenissent sur
le pays/ par quoy conviendroit deffendre/
ains que le prince eust fait
sy grant amas comme il appartiendroit
a paier gens d’armes de
moys en moys/ car en tresor pas
n’en auroit : Je te respons que a toute
chose necessaire se convient aider
selon povoir/ car quant en ce
cas seroit le prince assez excusé/ de
propres ouvriers du roy mys en
icelle besoingne pour lui &amp; en son nom
pource ne doibt estre leur avecques
leurs gaiges/ mais ce que le prince
leur veult donner de grace/ laquelle
grace pour voir dire bien et largement
leur affiert. Sicomme a
ceulz qui mettent a escot si chier
chastel comme le sang les membres
et la vie/ et de leur bien remunerer
est d’ancienneté noble coustume/
de plus en plus a ceulz qui
l’ont desservye &amp; de proyes gaigné
et en guerre ne recepvoient quelque
proffit les vaillans anciens/
Ains leur suffisoit seulement en
avoir l’onneur et que leurs gens
en eussent le preu. Et par ce tellement
acqueroient l’amour des gens
d’armes qu’ilz en achevoient les
grandes et merveilleuses emprinses
comme il apparut.</p>

<div class="chapter"></div>

<h3 id="l3c19" title="xix. Des proies et choses qui sont prinses en armes">Cy
devise que on doibt
faire des proies et choses qui
sont prinses en armes.
<span class="fl">xix. chapitre.</span></h3>


<p>Autre maniere de question
faire te vueil. Je te demande
que on doibt faire des choses gaignees
sur les ennemys &amp; en bataille.</p>

<p>Amy a ceste question convient
respondre par distinction de cas.
Car premierement selon la loy civille
est assy. de quel affaire est la
personne qui a conquis en armes
et y a maniere d’entendre en quel
cas et en quelles guerres/ icelles
loix pevent avoir lieu.</p>

<p>Premierement
se une guerre se fait par
mandement du roy ou prince qui
ait povoir de ordonner et mettre
sus juste guerre Aucuns droitz
sont reservez a tel seigneur/ qui a
autres gens ne sont pas/ c’est assavoir
que toute gaigne doibt estre
a la voulenté du prince ou du lieutenant
capitaine/ car depuis que
les gens d’armes sont aux gaiges
du roy ou prince selon les loix tout
doibt estre au seigneur soit prisonnier
ou autre proye/ &amp; ainsy anciennement
le souloit on faire/ quoy
que de grace au temps present au
païs de france ou quelque autre part
par longue coustume soit laissé es
hommes d’armes ce qu’ilz conquierent
se chose n’est de sy grant poix qu’elle
passe le pris et somme de dix mille
francs/ laquelle chose soit prisonnier
ou autre meuble doit estre rendue
au roy/ par tel si qu’il est tenu
de donner audit homme d’armes
la somme de x. mille francs/ &amp; telle
chose est de bonne coustume de
pays/ mais la dessusdicte loy y afferme
le decret qui dit plainement
que toute la proye doibt estre a la
voulenté du seigneur/ il la doibt
justement partir a ceulz qui luy
ont bien aidé a gaigner a chascun
selon sa merite/ &amp; que ceste chose
soit vraye ne pourroit nul le contraire
soustenir/ car prouvee est par
droit escript qui mesmement y assigne
telle raison/ c’est assavoir que
se ainsy estoit que les prisonniers
ou proye feussent aux gens d’armes/
tout ainsy et par ceste mesme
raison deveroient estre des chasteaulz
et villes qu’ilz prendroient a
eulz Laquelle chose seroit injuste
&amp; de mauvaise raison qu’ilz gaignassent
terre avec les sauldees du prince
et a ses despens/ car ce qu’ilz font
est fait comme haste/ il ne auroit
plus que faire de gens.</p>

<p>Je te demande
se iceulx pourroient faire
demande de toute l’annee ou seulement
du temps encouru puys
la convenance Car il sembleroit
que ouy/ car la loy dit que se ung
advocat du roy ou de aucun seigneur
prins a pencion a commencé
a faire son office/ les gaiges de
toute l’annee luy sont deuz posé qu’il
mourust ses hoirs pourroient faire
la demande/ pourquoy ne pourroient
doncques ces gens joyr de
ce mesme droit/ car peut estre qu’il
en ont perdu d’estre retenuz autre
part ou asseurez eussent esté pour
toute l’annee. Et assez d’aultres
raisons se pourroient encore dire
lesquelles pour briefté je laisse/ et
te respons en bref que en ceste raison
et toutes aultres que dire y
pourroyes sont de pou de valleur
Car je te certifie qu’ilz se doivent
tenir contens d’estre paiez seulement
du temps qu’ilz ont servy/ &amp;
telle est la raison.</p>

<p>Ilz furent
sauldoyers pour garder le pays
ains qu’il fust perdu/ mais puis qu’il
est perdu ilz ne pevent plus nullement
servir de ce pourquoy ilz
ont esté prins Et pour celle cauce
ilz ne doibvent en nulle façon
ne maniere avoir ne recepvoir les
gaiges du dessusdit service lesquelz
ne le pevent faire aucunement
C’est assavoir garder le pays qui
est perdu/ &amp; nulle loy n’oblige l’omme
a chose impossible/ car se contraindre
voulloient d’estre payez
on leur pourroit respondre/ &amp; on
vous contraindra de garder le païs
qui est ja perdu comment sera
ce fait. Et par ce concludz ce que
dit est.</p>

<div class="chapter"></div>

<h3 id="l3c20" title="xx. Cy commence a parler de prisonniers de guerre">Cy
commence a parler
de prisonniers de guerre. Et
devise comment ung puissant
homme prins en guerre doit
estre rendu au prince/ et aussi
comment non.
<span class="fl">xx. cha.</span></h3>


<p>Et pource que cy devant
t’ay dit que selon ladicte loy
est assavoir de quel affaire est la
personne qui en armes a acquis/ &amp;
de se t’ay declairé une partie. Or
supposons autrement/ c’est assavoir
que ung baron feist guerre contre
ung autre fust juste ou non/ ou deffendist
sa terre contre aucun aultre/
car pour soy deffendre et sa terre
deffendre et garder quelque soit
le cas. Il convient juger juste guerre
comme soy deffendre soit doncques
selon la loy et droit/ se celluy baron
qui se deffent prent celluy qui l’a envaÿ/
cuideroies tu doncques qu’il
fust sien.</p>

<p>Je te certiffie que non
seroit ne autre droit selon la loy n’y
auroit qu’il pourroit sans plus tenir
et garder sa personne tant qu’il la
pourroit presenter au seigneur souverain
de qui il tiendroit sa baronnye/
lequel en feist le jugement/ mais
autre regard y peut avoir/ c’est assavoir
que celluy qui le prent est tel
qu’il ait povoir de la souveraine justice
justicer les hommes malfaiteurs
et que de ce faire soit acoustumé
comme droit seigneur. sicomme
ilz sont assez de seigneuries de
semblable auctorité. Je te dis que
puis qu’il a trouvé courant le païs
robant &amp; occiant ses hommes qu’il
le pourra pugnir par sa justice suppose
encore que plus grant maistre
fust que non obstant ce que arguer
on pourroit sur ce pas/ que l’omme
ne doibt estre jugé en sa propre cause.
Je te respons qu’il le peut faire
et par deux raisons. L’une par la
vertu de sa jurisdiction qui est de
pugnir et faire justice des malfaicteurs.
L’autre qu’il pugnist le delict
de celluy qui le fait sur le propre
lieu &amp; de ce faire a povoir de la loy
car se ung homme assault ung autre
&amp; tout a l’offendre/ l’assailly peut faire
a l’autre ce que de luy pensoit a
faire/ et te dy que c’est attemprance
de raisonnable deffence/ mais
je te confesse bien que se ledit assailly
que jurisdiction n’auroit de ce faire
pugnissoit de lui mesmes soubz
tiltre de justice son adversaire ou
le tenoit en prison que feroit a son
seigneur/ &amp; se mettroit en peril de
perdre ce qu’il tiendroit de luy/ si le
doit tantost rendre audit seigneur
car mesmement seroit il loisible en
tel cas a ung homme d’eglise pour
raver ses choses.</p>

<div class="chapter"></div>

<h3 id="l3c21" title="xxi. Se on doibt faire mourir ung capitaine en fait de guerre">Cy
devise se on doibt faire
mourir ung capitaine d’ost
ou autre grant homme d’armes
en fait de guerre &amp; s’il doit
estre au prince/ et se c’est chose
de droit de faire paier a ung
homme raençon pour sa delivrance.
<span class="fl">xxi. chapitre.</span></h3>


<p>Maistre puis que entrés sommes
au propos des prisonniers
en fait de guerre. Je te demande
s’il advient que le capitaine soit
prins ou aucun hault homme qui
a la partie qui prins l’a/ ait esté fort
nuysant et pourroit encore estre
s’il eschappoit se selon droit on le
peut ou doit faire mourir/ car par
loy de nature sembleroit que ouy/
comme il soit vray que toute chose
tente a destruire son contraire.</p>

<p>Chier amy je te respons que
quoy mesme la loy civile die que celuy
qui est prins en bataille est cerf
et esclave de celluy qui le prent ne
doibt pas estre occis/ car le decret
afferme que depuis que ung homme
est en prison misericorde lui est
deue/ dont se deue lui est misericorde
comment pourroit il estre occis
sans ce que tort luy fust fait Et encore
te diray plus fort.</p>

<p>Ung autre
decret dit puis que ung homme
a vaincu ung autre/ il est tenu
de luy pardonner le mesfait et
par especial de luy rendre la vie/
si te dy bien que c’est contre tout
droit et toute gentillesse de occir celuy
qui se rend/ &amp; te dy que les parens
en pourroient poursuivir comme
de tort fait/ s’il n’estoit ainsi que
le prince l’ostast des mains de celluy
qui l’auroit prins &amp; que par bonne
et juste cause s’il l’avoit bien desservy
et que conseil eust que grant
mal pourroit venir a luy et a sa
terre de le laisser aller/ le fist mourir
en autre usage seroit chose tresmerveilleuse
et moult inhumaine
et trop grant cruaulté.</p>

<p>Et
se tu me dis que les anciens avoient
loy que s’il leur plaisoit de faire mourir
leurs prisonniers ou les vendre
a autres/ ou leur faire faire leur labour.</p>

<p>Je te respons que entre
cristiens desquelz la loy est du tout
fondee sur misericorde et pité ne loist
pas user de tel tirannye. Car selon
nostre loy ce sont choses excommuniees
et reprouvees.</p>

<p>Or te
forme autre question c’est assavoir
a qui le prisonnier doibt estre ou au
seigneur ou a celluy qui l’a prins/
car il m’est advis que cy devant as
bien dit que une loy tesmoingne
que le prisonnier est a la voulenté
de cellui qui le prent/ &amp; puis que a
sa voulenté est dont sembleroit il
qu’il fust sien.</p>

<p>Bel amy il semble
que tu ayes oublyé ce que par
cy devant t’ay dit. Si te dis derechief
que quoy que voirement soient
de divers maistres plusieurs
oppinions <span lang="la" xml:lang="la">pro et contra</span> en ce cas
Neantmoins est conclud que toutes
proyes prinses si que ja pieça
t’ay dit doibvent estre en la voulenté
du prince/ auquel il appartient
les distribuer selon discretion.</p>

<p>Bien
t’entans maistre. Or me dy puys
que ainsy est que nous cristiens avons
laissé les loix anciennes de
mettre en servitude ou occir les prisonniers.
Je te demande se justement
on peut demander finance
d’or d’argent ou autre meuble selon
ce que on use en fait de guerre communement/
car se bien m’en souvient
tu as cy devant dit que au prisonnier
est deue misericorde/ &amp; on
luy fait doncques tort de luy faire
paier raençon comme on ne luy
face nulle misericorde.</p>

<p>Je te respons
derechief que voirement lui
est deue misericorde en deux manieres/
c’est assavoir que la vie luy
doibt estre respitee Et plusfort te
dy que le maistre est tenu par droit
et obligé de faire ayde et deffendre
a son prisonnier contre ung autre
qui le vouldroit offencer.</p>

<p>Item
avec ce luy est deue misericorde en
telle maniere que s’il estoit possible
que ung homme d’armes eust tout
son vaillant sur soy a l’eure que il
est prins tout peut estre au maistre
s’il ne luy fait aucune misericorde/
mais de droit escrit il luy doibt
faire tellement que en prenant raençon
de luy laquelle chose est previse
en droit d’armes par especial
une nation contre une autre nation
quant ilz se combatent sicomme
une nation de françoys &amp; l’autre
nation d’angloys. Et doibt
estre regardé par raison que la
raençon ne soit si cruelle que l’omme
en soit desert/ femme et enfans
mis en povreté/ car autrement ce
seroit tirannie et contre tout droit
d’armes/ car il n’appartient pas que
le gentil homme soit mendiant apres
sa raençon Ains luy doibt demourer
de quoy vivre et son estat
tenir Bien fait a priser l’usance d’italie
esquelles guerres quant l’omme
d’armes est prins ne pert de commun
usage que son cheval &amp; harnois/
sy ne luy fault vendre sa terre
ne soy desherter pour sa raençon
paier. Si peus veoir en quelle maniere
raençon convenable est juste
selon le droit d’armes/ laquelle est
permise/ mais de mettre l’omme en
mauvaise prison et le contraindre
par tourmens a paier plus qu’il ne
peult est erreur inhumaine et fait
de mauvais tirant crestien pire que
juif. Et si sachez de vray que ce qu’il
en a par celle voye est tresmauvaisement
acquis et est tenu de le rendre
ou c’est a sa damnation si s’en garde
ung chascun.</p>

<div class="chapter"></div>

<h3 id="l3c22" title="xxii. Se on peult prendre les laboureurs innocens">Cy
devise se c’est chose de
droit de prendre sur terre d’ennemis
les simples laboureurs
qui ne se meslent de la guerre.
<span class="fl">xxii<sup>e</sup>. chapitre.</span></h3>


<p>Maistre je te demande quant
ung roy ou prince a guerre
a ung autre quelle qu’elle soit/
juste ou non/ s’il peut de droit courir
la terre de son ennemy et prendre
se il peut a prisonniers toutes
manieres de gens/ c’est assavoir ceulz
du menu peuple gens de labeur
et telz gens/ il sembleroit que non
Car pour quelle raison doivent
ilz porter la penitance de ce qu’ilz
ne se meslent comme ilz ne sachent
mestier d’armes et ne soit leur office/
ne que a juger guerre ne soient
appellez et que par eulz ne vient
Ains leur en desplaist/ sicomme a
ceulz qui tousjours vouldroient
vivre en paix ne plus ne demandent
si en doibvent estre francs sicomme
il me semble ainsy que par
droit font religieux prestres &amp; toutes
gens d’esglise. pource que leur
estat n’est pas d’eulz entremettre
aucunement de fait de guerre Et
avec ce quel honneur peut ce estre
ne quel pris d’armes de occir ceulz
qui oncques harnois ne porterent
ne ne s’en sauroient nullement aider
ne les povres pastoureaulx &amp;
innocens qui ne font nulle autre
office que garder les bestes.</p>

<p>Amy
ad ce je te respons supposant en telle
maniere/ posons que le peuple d’engleterre
ne voulzist faire aucune
ayde a leur roy pour grever au roy
de france/ &amp; les françoys allassent
sur eulx sans faulte par droit et selon
loy ne deveroient en riens meffaire
ne a corps ne es biens du peuple
ne de ceulx qu’ilz savoient qui
en riens ne seroient en aide tant de
chevance comme de conseil a leur roy.</p>

<p>S’il est ainsy que les subgectz
d’icelluy roy ou d’autre en cas pareil
soient ilz riches ou povres donnent
aide confort et faveur de maintenir
la guerre/ les françoys selon
droit d’armes pevent courir le païs
et prendre tout ce qu’ilz trouveront/
c’est assavoir prisonniers de
tous estas mondains &amp; toutes choses
sans ce que par droit y soient tenuz
de les rendre/ car je te dis que
par droit determiné tel est droit de
guerre/ que se une guerre est jugee
par les conseulz des deux roys
les gens d’armes pevent gaigner
l’un sur l’autre/ &amp; se aucunesfois les
povres et simples/ posons qu’ilz ne
s’arment le comperent ne peut estre
autrement/ car les mauvaises herbes
ne se pevent esracher des bonnes
quant pres sont l’une de l’autre
que les bonnes ne s’en sentent/ mais
vray est a droit regarder que les
vaillans hommes d’armes se doivent
le plus qu’ilz pevent garder
de destruire hommes povres ne souffrir
que leurs gens les tirannisent
car autrement ilz seroient sarrazins
et non pas cristiens. Et se j’ay
dit que misericorde soit deue aux
ungs saiges que moins ne l’est pas
aux autres/ sy doivent grever ceulx
qui mainnent la guerre &amp; de
leur puissance espargner les simples
et paisibles.</p>

<div class="chapter"></div>

<h3 id="l3c23" title="xxiii. Se on peult prendre a raençon les estudians estrangiers">Cy
devise se ung estudiant
anglois estoit aux escolles a
paris trouvé/ ou semblablement
d’autre terre aux françoys
ennemie s’il pourroit estre prins
a raençon.
<span class="fl">xxiii. c.</span></h3>


<p>Mais puis qu’en matiere de
prisonniers en fait de guerre
sommes entrés je vueil que toy
mesmes juges selon ton advis de
tel debat et par tel exemple le te proposeray.
On scet assez car c’est chose
notoire comment le roy de france
et celluy d’angleterre ont communement
guerre entre eulz. Je prens
que ung estudiant licencié de la
cité de lomdres soit venu a paris
a l’estude pour estre gradué en la
science de decret ou de theologie.
Advient que ung françoys homme
d’armes entent qu’il est anglois
&amp; a prisonnier le prent A laquelle
chose l’autre forment s’oppose &amp; tant
que devant justice vient la question.
Auquel debat l’engloys qui en
droit fonde ses raisons/ dit qu’il a cas
expres de la loy qui fait pour soy
pour cause des grans previleges
d’eulx aux escoliers et deffent que
on ne leur face nul mal ne nul desplaisir/
mais honneur et reverence/
&amp; vecy dist il la raison que la loy
y assigne qui seroit celluy dist la
loy qui n’auroit escoliers pour recommandez/
lesquelz pour savoir
et science acquerir ont delaissé richesses
delitz et toutes aises de
corps/ leurs amis charnelz &amp; leur
pays ont prins estat de povreté/
&amp; ainsy que banis de tous biens
ont relenqui le monde et tous autres
plaisirs pour l’amour de science/
si seroit bien plain de toute descongnoissance
qui mal ne encombrier
leur feroit.</p>

<p>A ces raisons
l’omme d’armes replicque ainsy.
frere je te dy que entre nous françoys
ne faisons force des loix de l’empereur
Auquel nous ne suymes
pas subgectz/ si n’y a que veoir/ l’escolier
respond. loix ne sont autre
chose que droictes raisons ordonnees
selon sagesse/ &amp; se cure n’en avez
ja pource ne demeure que le
roy de france et les bons seigneurs
ne usent de raison et de choses raisonnables/
&amp; de ce que eulx mesmes
ont ordonné/ car charlemaine termina
l’estude generalle a paris par
la voulenté du pape/ laquelle estude
se tenoit pour lors a romme/ et
y donnerent grans et notables previleges/
&amp; pource envoya le roy de
toutes pars querir escoliers &amp; maistres
de tous langaiges &amp; les comprint
esditz previleges &amp; pourquoy
doncques ne pourroient ilz de tous
pays venir quant du roy ont licence/
comme tous roys jurent a leur
advenement tenir lesditz previleges.
A dist l’omme d’armes supposé
ce que vous dictes vous devez
savoir que puis que guerre fut
entre nostre roy et le vostre nul angloys
ne doibt en france venir pour
telle occasion ne quelconque autre
sans avoir bon saufconduit/ et
bonne y est la raison/ car vous pourriés
soubz l’ombre de l’estude escripre
et faire savoir nostre estat en vostre
terre/ &amp; pourriez faire des secretz
maulx se vous voulliés/ sy
n’est raison que au roy ne a sa terre
doive tourner a prejudice nul previlege.
Ces raisons ouyes amy
dy moy ce qu’il t’en semble.</p>

<p>Sans
faulte maistre puys qu’il te plaist
que mon petit advis en ceste partie
serve. Je te dis puys que ainsy est
et sans fraude que icelluy que tu
dictz soit vray escolier/ c’est assavoir
que fainctement ne fust venu/
a occasion d’estude par faulse
couleur pour espier ou autre mal
faire je tiens sa cause a bonne &amp; que
prisonnier estre ne debveroit reserve
se ainsy n’estoit que le roy eust
fait mandement especial que angloys
quelconque ne venist estudier
en son royaume et que suffisamment
fust publié si que de tous peust
estre sceu. Tu as moult bien
jugé et sagement distincté/ car mesmement
se l’eves[c]hié de paris vacquoit
ou l’archeveschié de rouen de
sens et d’autres vacquoient &amp; ung
angloys y avoit esté esleu/ le roy y
pourroit par droit contredire/ La
raison est qu’il n’est pas expedient
au roy ne au royaume y avoir ses
ennemys/ mais encore me respons
a ce.</p>

<p>Suppose que l’estudiant
ne doive estre emprisonné que me
diras tu de ses serviteurs s’il en a
amené deux ou troys ou plus d’angleterre/
car le previlege que les escoliers
ont ne fust pas donné aux
serviteurs. En bonne foy maistre
soubz ta correction nonobstant celle
raison il m’est avis &amp; me semble que
soubz le previlege du maistre lequel
soit vray escolier si que dit est doibvent
estre comprins ses serviteurs
&amp; toute sa famille/ mais a toy maistre
vueil demander une chose dont
on pourroit faire doubte.</p>

<p>Je
suppose que ledit estudiant fut agrevé
de maladie le pourroit par
droit son pere venir veoir &amp; visiter.</p>

<p>Ad ce je te respons que selon droit
escript mais que cautement et falacieusement
n’y venist y pourroit et
deveroit seurement venir. La raison
est pource que trop plusgrant
est le droit de nature que celluy de
guerre Aussy est tant previlegié amour
de pere et de mere a enfant
que nul droit d’armes ne pourroit
celluy surmonter. Et encore plus
fort je dy mesmement que se le pere
alloit veoir et visiter son enfant
estant en estude tout sain/ voire
en estude generalle et previlegié
ou que ce fust autant autrepart que
a paris pour luy porter livres ou
argent qu’il ne doit estre a celle occasion
prins arresté ne emprisonné
de quelconques contrees amyes
ou ennemyes que fussent/ &amp; ceste sentence
est determinee en droit escript
si que je le dis. Et semblablement
ne doibt estre le frere parent ne serviteur
qui argent ou livres luy apporteroit/
voire je presuppose les
causes dessusdictes reservees/ et
tout ce est par la vertu des previleges
que ont estudians en toutes
estudes generalles.</p>

<div class="chapter"></div>

<h3 id="l3c24" title="xxiiii. Se on peult prendre a raençon un capitaine forsené">Cy
devise se ung grant seigneur
d’angleterre capitaine
de guerre posé qu’il fust trouvé
seul en une forest/ auquel
lieu il tout hors du sens s’en fust
fuy/ se on le pourroit prendre
et mettre en prison et raençon
luy estant hors du cens.
<span class="fl">xxiiii. chapitre.</span></h3>


<p>Autre question te fais doulz
maistre je supose que ung
duc ou conte se parte d’angleterre
viengne en france avec ses gens
pour guerroier le roy. Advient qu’il
pert le sens et enragé devient si que
tout fol et forsenné s’en va fuyant
par boys et par hayes/ la ou il est
trouvé de nos françois qui bien l’ont
congneu Je demande se prison doit
tenir/ car sembleroit que ouy veu
la faulce intention qui le menoit estoit
pour grever et guerroier le roy et
le royaume.</p>

<p>Ad ce je te respons
que nous trouvons en droit escrit
que ung homme forsené durant
celle fureur ne peut estre reputé
pour ennemy/ car il n’a arbitre de
franche voulenté ou raison puisse
ouvrer/ par quoy s’il occioit adonc
cent hommes ne seroit pugny par
justice ne reputé homicide si ne se
peut tel homme rendre ne bailler
foy de raençon paier/ comment donc
sera prisonnier l’omme malade/ de
laquelle maladie tout noble homme
se deveroit pener de luy administrer
santé de cens &amp; advis/ quelle
vaillance seroit Si te dis qu’il
ne peut ou doit par droit tenir
prison ne raençon paier/ ains doibt
estre tenu et rendu aux amys/ et
plus fort je te dis que posons que
en la prison guerit si ne deveroit il
estre retenu ne contraint a paier la
cause est telle.</p>

<p>Quant il fut
prins il n’avoit sens ne povoir de
soy deffendre de laquelle chose a
droit juger d’armes nul ne doibt estre
prins s’il mesmes ne se rent de
signe ou de parolle/ mais comment
le feist/ car en religion ne peut entrer
tel homme ne faire testament
lesquelles choses requierent franche
voulenté/ &amp; mesmement ne
pourroit recevoir batesme se batisé
n’estoit/ lequel on ne donne a homme
se de franche voulenté ne le requiert
puys qu’il est en aage. Et
pource n’y a nulle cause selon droit
de le retenir.</p>

<p>Comment maistre
tu me dis merveilles se je tenoie
ung mien ennemy mortel en
ma baillee/ qui peut estre luy de
moy partis me occiroit ou durement
greveroit s’il povoit/ a tout le moins
bien sçay que a son povoir s’en efforceroit
et que bonne voulenté en
auroit seroit ce donc sens a moy l’en
laisser aller ainsy franchement.</p>

<p>Bel amy ad ce je te respons que
cest homme dont je dy posons qu’il
soit ton ennemy au cas dessusdit
tu ne pensases a le retenir si non
pour en avoir deniers par raençon
&amp; quant les deniers en seroient paiés/
lesquelz sans raison auroies
receuz de quoy seroies tu plus asseuré
de luy que devant Certes de
riens/ &amp; ce ne requiert pas droit d’armes
que on face tort l’une partie a
l’autre/ ains doibvent tous nobles
hommes y garder le droit a autruy/
s’ilz osoient demander et requerir
que on leur gardast. Si te dis derechief
que le mieulx que en ung
tel homme on pourroit faire/ ce seroit
que on feist tant qu’il promist
de jamais soy armer contre le roy
de france/ &amp; au cas que ad ce mener
on ne le pourroit ou que l’omme d’armes
ville ou pays qui le tiendroit
auroient paour d’estre reprins de
l’en laisser aller pour la cause de sa
puissance/ que encore pourroit grever
le royaume/ le plus seur seroit
pour en tous cas eulx en descharger
qu’ilz le rendissent au prince/
lequel par l’advis de son bon conseil
en fera ce que bon en seroit a faire.
Et toutesfoys affin que bien l’entendés
ce que je dis du françoys/ a
l’angloys. J’entens semblablement
de l’anglois au françoys/ et en cas
pareil de tous autres.</p>

<div class="chapter"></div>

<h3 id="l3c25" title="xxv. Se ung bourgois doibt paier raençon">Cy
devise que s’il advenoit
que sur les frontieres fust prins
aucun homme anglois bourgois
qui oncques en sa vie de
la guerre ne se mesla/ se par
droit tel homme doibt paier
raençon/ et semblablement
de ung petit enfant/ et aussy
de ung aveugle.
<span class="fl">xxv<sup>e</sup>. c.</span></h3>


<p>Je te demande ung autre
cas. Je prens que ung chevalier
françoys soit en armes vers
les frontieres de calays ou de bordeaux
Advient d’aventure que ung
bourgoys de la ville tresancien soit
venu pour oyr messe ou pour quelque
autre affaire sur la terre françoise
ou tantost ledit chevalier le
rencontre et le prent de fait/ &amp; dit
que son prisonnier sera/ mais l’autre
respond que ce n’est droit/ car es
guerres du roy d’angleterre oncques
ne s’arma pour grever le roy
de france ne conseil n’y donna/ ains
a tousjours esté dolent et couroucé
de la guerre/ lequel de son povoir
a tousjours desconseillé/ &amp; se
luy prouvera il pour verité/ &amp; avecques
ce te dist il/ te dy comme
homme ancien comme je suys qui
n’est taillé de porter armes ne doit
selon droit tenir prison/ si ne devez
prendre/ les biens ne les personnes
de ceulx qui de la guerre ne se meslent/
si non qu’ilz donnassent aide
et faveur a faire et maintenir la
guerre contre le roy de france/ de
leur franche et bonne voulenté/
Car par force ne par amour n’ay
je riens fait/ &amp; tout ce pourroye bien
prouver/ si te demande maistre
se par droit l’omme d’armes le peut
tenir prisonnier.</p>

<p>Je te dis comme
dessus que non/ au cas que la
verité de ladicte excusation fust
suffisamment prouvee/ mais s’il
estoit ainsy qu’il eust donné ou donnast
conseil pertinent a la guerre
en quelque usage/ sicomme assez
de anciens hommes qui plus y
font par leur conseil que plusieurs
autres jeunes par leurs armes et
toutes leur force je diroye autrement.</p>

<p>Or me dis doncques se
ung françoys avoit prins le petit
enfant de ung angloys en pourroit
il aussy par droit demander raençon/
car il sembleroit que si veu
que celluy qui peut bien faire la
plus grant chose peut bien faire la
moindre. sicomme quoy il pourroit
bien emprisonner le pere se le cas y
escheoit/ pourquoy doncques ne
pourroit aussy estre le filz emprisonné.</p>

<p>Item et plus fort/ car il
pourroit bien prendre les biens du
pere/ si doibt estre le filz comprins
esditz biens. Je te dis semblablement
que par droit ne peut ne doit
estre emprisonné le petit enfant/
car raison ne veut que innocence
soit grevee. Il est assez notoire que
innocent et non coupable est l’enfant
de toute guerre et toutes choses/
si ne doibt porter la peine de ce
dont il n’a coulpe de conseil ne de
biens ne en riens n’a aydé/ car nulle
ayde n’a voué.</p>

<p>Maistre suppose
que ledit enfant fust demouré
riche sans pere ne mere deveroit il
doncques paier/ car peut estre que
ses tuteurs paient ayde de ses biens
pour aider a maintenir la guerre
encore te dy je que non/ car quoy que
ses tuteurs en paiassent ce ne seroit
point de la voulenté de l’enfant qui
encore n’auroit aage de discretion.</p>

<p>Sans faulte maistre doncques
n’est pas au jourd’uy ceste loy bien
gardee. Bel amy je le te confesse &amp;
que plus n’y sont gardés les droitz
anciens que tenoient les vaillans
combateurs/ si abusent de droit d’armes
ceulx qui au temps present
les excercent par la grant couvoitise
qui les surmonte/ si leur doibt
tourner a tresmerveilleuse honte
et deshonneur d’emprisonner femmes
ne enfans gens impotens ne
vieillars. Et ceste coustume que
ont mise sus par especial les angloys
leur doibt estre reputee a grant reproche
sicomme ilz l’ont maintenue
au royaume de france/ la guerre
durant/ tant que fortune leur a
esté propice ou ilz ne depportoient
dames ne damoiselles grandes
moyennes ne petites quant la fortune
leur estoit/ avecques a prendre
forteresses que tout ne fust mis
a raençon tous ceulx qui trouvés
y estoient/ que grant honte leur est
de prendre ce que revenger ne se peut
et leur deust bien avoir suffis la
saizine de la forteresse &amp; que les dames
quittes s’en allassent/ mais ce
qu’il leur en est au derrenier prins
peut assez et doibt estre exemple
aux autres guerroieurs de autrement
faire/ car dieu mercy il n’ont
plus de puissance de planté y emprisonner/
car soiés certain que avoir
mal acquis ne peut estre longuement
possessé de la partie qui
l’acquiert ou de ses hoirs.</p>

<p>Item nous fault veoir de ung
adveugle s’il est prins de ung homme
d’armes/ doibt il tenir prison.
Je te dy que se ung aveugle vouloit
par folie et oultrecuidance estre
homme d’armes que s’il est prins
il est digne de pis avoir que ung
autre Et se puis je bien prouver
par la sainte escripture ou elle parle
comment Cayn occist son frere
Abel. Et puis comment ung aveugle
qui s’appelloit Lameth print
ung arc et alloit bersant par bois
et par hayes les bestes sauvaiges
sy ferit d’aventure cayn et l’occist/
Dont dieu dist que le peché cayn
seroit pugny sept foys/ mais le pechié
de lameth le seroit lxxvi. fois
Par ce appert que soy mettre en office
auquel on ne soit suffisant est
souveraine follie/ mais se ung aveugle
estoit prins qui de la guerre
ne se meslast pitié luy est deue/ &amp;
s’il estoit tel qu’il eust aucunefoys
veu/ &amp; eust esté homme d’armes &amp;
maintenant qu’il ne voit plus donnast
conseil aux angloys de faire
bataille ou d’essillier aucunement
par aucunes cautelles d’armes le
pays tel aveugle par juste raison
peut bien estre mys a raençon.</p>

<div class="chapter"></div>

<h3 id="l3c26" title="xxvi. De mettre a raençon ambassadeurs ou hommes d’eglise">Cy
devise se le cas advenoit
que aucuns ambassadeurs
venissent vers le roy de
france et en passant parmy
bordeaux eussent prins aucuns
fardages chevaux et charroy
a loyer des anglois s’on pourroit
icelles choses pardeça arrester
et prendre/ et se ung homme
d’eglise anglois pourroit
en france estre mis a raençon.
<span class="fl">xxvi. chapitre.</span></h3>


<p>Maistre autre question te
vueil mettre en terme. Je
prens que le roy d’escoce envoye ses
ambassadeurs en france/ lesquelz
s’en viennent descendre et prendre
port a bordeaux ou a bayonne/ la
ou ilz louent ou par adventure empruntent
chevalx muletz chariotz
charectes et aultres choses dont
ilz avoient besoing/ &amp; a tout ce vont
a paris. Advient que en leur chemin
encontrent ung capitaine de
gens d’armes/ ou aucun saudoier
françoys lequel comme il soit bien
informé que lesditz chevaulz charroy
et mulez soient des anglois et
non pas ausditz ambassadeurs les
arreste et dit que comme icelles choses
aux ennemys du roy demourront
siennes/ car par droit d’armes
retenir les peut et siennes sont acquises/
or me dy maistre se par droit
demourer luy doivent.</p>

<p>Je te dy
que de droit escrit les ambassadeurs
ont par tout previlege de aller
seurement eulx et leurs choses
Et puys que au roy vont/ n’ont
nulz hommes d’armes aucun previlege
de les empescher/ &amp; que plusfort
est tant est grant le previlege
que a ambassadeurs appartient
que s’ilz estoient obligés a aucuns
marchans de france contraindre ne
les pourroient d’estre payés durant
leur ambassade/ car droit ne seuffre
convenir ne contraindre ambassadeurs
de prince se ce n’est de
chose que prins auroient en chemin
Et mesmement veu que besoing
leur estoit de prendre chevaulx chariotz
ou charettes pour eulx ou
pour tous leurs fardages porter/
si que maladie ou aultre essoine
pourroit en chemin venir/ ou
peut estre pour porter certains presens
au roy/ doibvent eulx &amp; leurs
choses avoir sauf aller et sauf venir/
mais il peut bien estre que
aucune couleur du debat y pourroit
avoir en cas que sans juste necessité
auroient mené avecques eulx
aucuns angloys &amp; que des bagues
d’iceulx chevaulx ou autres
choses eust en la compaignie/ car
de quelle auctorité pourroient ilz
mener en france les ennemys du
royaume/ si ne seroit sans cause debatu.</p>

<p>Pour plus savoir encore te
requiers maistre que me dies se les
françoys par droit pourroient emprisonner
ung anglois homme
d’eglise/ ou aussy bien les anglois
les françoys lequel seroit evesque
abbé ou prebstre religieux.</p>

<p>Bel amy parce que ja plusieurs
foys as conclud peut estre ta
demande solue/ c’est assavoir que
nous disons que selon droit escrit
l’office de clergé est separee de toute
guerre Car le service de dieu
auquel ilz sont ou doibvent estre
les faitz inhabilles &amp; rudes de porter
armes ne quelconques harnois
de bataille temporelle ne leur appartient/
car il ne leur affiert office
fors d’assouldre les pechés &amp; ramener
a droite voye les desvoyez
&amp; administrer les sacremens/ ne
mesmes pour eulx deffendre selon
le decret ne leur loist fors benignité
et doulceur. Si seroit doncques
bien merveilleuse chose et dure que
ilz portassent penitance de ce dont
ilz sont ou doibvent estre innocens.</p>

<p>Car se tu me vouloyes dire voire
ilz aydent de leurs rentes &amp; de
leurs revenues au roy d’angleterre
a maintenir la guerre &amp; mesmement
de leur conseil. Je respons que ce ne doibvent
ilz pas faire/ car ilz n’y sont pas
tenuz comme il n’appartient a homme
d’eglise donner conseil de guerre
Ains est leur office de tousjours
mettre paix entre les cristiens :</p>

<p>S’il advenoit que par violence
leur roy feist prendre leurs biens
par force pour alouer en ses guerres.
Je te dis que de ce ne pevent
mais/ sy ne seroient pourtant tenuz
d’estre prins ne de paier raençon
ne estre prins ne retenuz comme
ennemys de nulle partie/ mais
aultrement est. S’il advient que
aucun prebstre voise en guerre
ou se ingere de ce aucunement/ s’il
estoit prins sans faulte il ne deveroit
estre espargné/ que toute rigueur
de rudesse ne luy fust faite/
fust prelat ou autre en fait de
paier raençon et diroie que tel homme
fust mené au pape qui bien le
pugnist/ mais autrement d’emprisonner
les hommes d’eglise est chose
descouvenable.</p>

<div class="chapter"></div>

<h3 id="l3c27" title="xxvii. Se on doibt mieulz aimer a mourir que faulser son serment">Cy
devise se ung gentil
homme prisonnier de guerre
doibt mieulz aimer a mourir
que faulser son serment.
<span class="fl">xxvii<sup>e</sup>. chapitre.</span></h3>


<p>Or te vueil faire aucunes
demandes qui en cas de prisonniers
de guerre assés des precedens
deppendent. Je prens que
ung chevalier a prins en guerre
son ennemy et en ung chastel ou
aultre prison l’a mis. Je te demande
se ledit prisonnier voit son lieu
de s’en aller par cautelle ou subtilité
s’il le peut faire justement selon
droit de guerre/ car je fays doubte
que non pour plusieurs raisons
La premiere car il luy a baillé sa
foy si n’en peut partir sans soy parjurer.
La seconde que droit ne veult
que on face a autruy ce que on ne
vouldroit que on luy feist/ &amp; icelluy
prisonnier ne vouldroit pas
que son prisonnier ainsy luy feist
si trespasse ceste loy en ce faisant.
La tierce qu’il est ainsy que son serf
&amp; en son mercy jusques a tant que
quitte soit de sa raençon/ si me semble
qu’il se meffait en tant qu’il mesmes
luy oste/ sicomme le sien/ par
propre qui est chose qui faire ne se
peult sans mesprendre.</p>

<p>Or bel
amy ad ce te respondray pour l’autre
partie et bien y a/ a regarder/
Car il convient determiner selon
les circonstances. Je te dy que on
peut dire pour l’autre qu’il n’a riens
mesprins/ car il l’a fait selon la loy
de nature/ laquelle veut que toute
personne soit en liberté.</p>

<p>Item
quant il donna sa foy ce fut par force
et par merveilleuse contraincte
qui lui fist faire/ &amp; promesse faicte
par force la loy ne contraint pas
a le tenir/ &amp; autres raisons y pourroit
dire/ mais au fort quant a droit
d’armes/ lequel est permis par toute
loy tout ce y fait petit/ car au droit
aller Je te ditz que quant ung homme
est prins &amp; qu’il donne sa foy de
tenir prison. Sans faulte il ne peut
sans foy meffaire vers dieu &amp; vers
le monde/ s’en partir sans l’accord
de son maistre voire aucuns cas
reservez et que bien l’entendez/ c’est assavoir
que ledit maistre ne luy
face autre mal ne grief sinon le tenir
en prison convenable ainsi que
le droit l’a limitté/ mais je t’accorde
bien que s’il estoit tenu si destroit
&amp; sy mal mené que en peril en fust
de sa vie et que on luy fist chose cruelle
et inhumaine. Je te afferme que
se voye trouvoit de s’en aller Il feroit
tresgrant sens Ne en riens ne
deveroit estre reputé meffait Ou
que le maistre ne voulsist prendre
deue finance selon son povoir/ &amp; il
luy auroit offerte plusieurs foys
et prié qu’il la voulsist prendre.</p>

<p>Item et au cas que ledit maistre
fust tant cruel que acoustumé
eust de faire mourir ou tourmenter
ou languir en prison ses prisonniers
et telles rudesses qui sont contre
loy de gentillesse/ celluy qui de
tel homme est tenu n’est pas contraint
de luy tenir foy se par quelque
voye peut eschapper/ car celle
foy bailler est a entendre que ainsy
que le maistre est sire du prisonnier
par vertu de droit d’armes/ que
aussy il le doibt tracter humainement
si que ledit droit le donne et
non pas le tenir comme beste ou
pis que sarrazin ou juif/ lesquelz
mesmement ne loist traicter si durement
que on leur donne cause de
desespoir. Et pource te dis que celluy
qui premier brise a autruy et
trespasse le droit dessert aussy que
pareillement luy soit fait.</p>

<p>Voire
maistre s’il advient que ung gentil
homme prenne ung aultre en
bonne guerre/ et nonobstant que
le prisonnier ait juré au maistre de
tenir prison ledit maistre le tiengne
en bonne tour ou en forte prison encloz.
Je te demande se tel homme
voit son point s’en peut aller sans
mesprendre/ car aucuns pourroient
pencer que si/ veu que le maistre
ne se fie pas au serment ne en la foy
du prisonnier/ &amp; puys que ainsi est
qu’il ne s’i fie quelle foy doncques
luy peul[t] il rompre ne briser/ car il
ne se attent pas nullement au premier
lier/ mais ainçoys luy baille
autre plus fort/ &amp; ou mieulx s’attend.
Pource comme il sembleroit
ne brise pas le prisonnier sa foy.
veu que son maistre la repute pour
nulle.</p>

<p>Je te respons derechief
que le droit a distincte des choses
d’armes/ se le gentil homme jure a
tenir prison s’il est ainsy que son maistre
luy donne a menger et a boire
suffisamment et logis non trop
destroit/ &amp; vueil traicter de deue
finance quant temps sera/ &amp; que
pour la prison qu’il luy donne ne
puisse prendre mort ne declinement
de son corps &amp; de sa santé/ se tel prisonnier
s’en va nonobstant que maistre
le tiengne en bonne garde qu’il
brise son serment &amp; fait contre droit de
guerre &amp; de son deshonneur car s’il est
gentil homme il doibt faire ce qu’il appartient/
c’est assavoir tenir son serment
a son maistre/ lequel l’eut occis
a l’eure qu’il le print s’il eust voulu/
et posons qu’il le tiengne enclos
il ne luy fait nul tort/ car il promist
tenir prison bien &amp; loyaument sans
la briser/ si ne se peut excuser tel fuitif
qui n’ait fait mal Car puys
qu’il se mist en peril de la bataille
C’est assavoir d’estre mort ou prins
Il debvoit savoir que prison n’est
pas lieu d’esbatement ne de feste
si doibt doncques puys qu’il est encheu
au peril porter bien doulcement
et patiamment la penitance
en esperance de une autrefoys escheoir
a meilleur fortune.</p>

<div class="chapter"></div>

<h3 id="l3c28" title="xxviii. De mieulx aimer a mourir que briser son serment">Cy
devise se ung gentil homme
prisonnier de guerre doit
mieulx aimer a mourir que
briser son serment.
<span class="fl">xxviii<sup>e</sup>. chapitre.</span></h3>


<p>Je supose maistre que ung
chevalier ou homme d’armes
soit en la prison d’un autre ou
de ung seigneur ou de une ville
mais sy grant rigueur luy soit faicte
que on luy afferme que ce dedens
certain temps n’a fait sa finance
Il sera occis/ pour quoy il quiert
pour dieu et en pitié que l’en le
laisse aller en son pays faire finance
et que sans faulte retournera a
tout dedens le jour promis. A bref
dire on le laisse aller sur son serment
fait sur les sainctes evangiles.
Par lequel serment il jeure que
pour encourir la mort ne fauldra
qu’il ne retourne dedens le jour promis.
Or advient que impossible
luy est de finer sa raençon si est assavoir
s’il doibt retourner pour soy
retourner mettre a la mort/ laquelle
par ses adversaires luy est promise/ car
mesmement il est escript es hystoires
de romme/ que ainsy le firent jadiz
les nobles conquereurs rommains/
qui ains s’exposoient a la
mort que enfraindre le jurement
de prison. Et ce iceulx qui paiens
et mescreans estoient juroient leurs
faulx dieux/ ilz le tenoient toutesvoyes
mieulx le doivent tenir les
christiens quant ilz jurent sur la
saincte foy catholicque.</p>

<p>Bel amy
tu dis bien. et encore plus de
raisons y pourras a ton propos alleguer/
mais a la verité du fait en
y a trop/ qui pourroient excuser l’omme
en tel cas/ quoy que aucuns docteurs
veullent maintenir que mieulx
deveroit l’omme vouloir mourir
que parjurer le nom de dieu
Laquelle chose est vraye en aucun
cas/ mais quant a cestuy qui est
chose violente et fait ainsy que par
force pour sauver sa vie/ n’est pas
determiné qu’il vaulsist mieulx
a mourir/ &amp; qu’il n’y soit tenu te diray
les raisons. Je te dy que selon
droit escript/ serment contre bien
et utilité et mesmement contre bonnes
meurs ne fait pas a tenir/ et
quoy que mal soit de soy parjurer
est encore trop pis fait de tel serment
tenir si doibt estre esleu de deux
maulx celluy qui est le moindre
criminel. sicomme ung homme
aura juré sur les sainctes evangilles
ou sur le corps jesucrist sacré/
qu’il occira ung homme ou fera
quelque grant malfait/ si n’est pas
doubte que pis seroit d’occir ung
homme ou bouter feu en une maison/
ou aultre grant mal que de
soy parjurer/ quoy que pesché mortel
feist des qu’il jura/ car choses
desraisonnables a faire ne se doibvent
pas jurer.</p>

<p>Or est il ainsy
et nul ne doibt le contraire pencer
que nul homme n’est maistre de son
corps mettre en prison pour occir
ne ses membres trencher ne qu’il
seroit de ung autre Et il appert
qu’il n’en soit en luy Car s’il se occioit
luy mesmes/ justice pugniroit
le corps honteusement au gibet/
aussy s’il trenchoit ses membres
ainsy seroit il pugni par justice que
se a ung autre l’avoit fait.</p>

<p>Pource
derechief te dis qu’il n’est pas
en luy ne en son povoir de soy obliger
par celle voye ne point le lie
le serment ains est nul. Et plus
te dy nous disons de droit escrit/
que se ung homme peut ung autre
garder &amp; preserver de mort/ et
il ne l’en garde a son povoir qu’il l’occist
doncques ne mesprent pas s’il garde
a soy mesmes le droit que a nature
est tenu a garder/ c’est assavoir
s’il eschieve la mort/ &amp; cecy est quant
a excuser l’extremité de la chose et
supplier ce qu’il n’a peu admender
de la raençon paier/ mais pourtant
ne te dis je pas qu’il ne soit tenu de
faire finance tout le plus tost qu’il
pourra et y mettre toute peine de
soy en acquiter.</p>


<p class="gap">Cy fine la tierce partie de
ce livre. Et commence la quarte
et derniere partie laquelle
parle de droit d’armes en fait
de saufconduit/ de treve/ de
marque et de champ de bataille.</p>

<div class="chapter"></div>

<div class="c"><img src="images/illu4.jpg" alt="Illustration"></div>
<h2 class="nobreak" title="iiii. De saufconduit de treve et de champ de bataille">&nbsp;</h2>




<h3 id="l4c1" title="i. De arrester au partir qui n’a que saufconduit de sauf venir">Au
premier chapitre demande
le disciple au maistre
se ung seigneur envoye saufconduit
a ung aultre son ennemy
chevalier baron ou qui
qu’il soit/ et que audit saufconduit
ne ait si non contenu de sauf
venir/ s’il peut bien par celle
cautelle l’arrester selon droit
au partir.
<span class="fl">Premier cha.</span></h3>


<p>Au commencement de ceste
quarte partie treschier
maistre vueillez saillir
en ung autre different propos de
guerre/ combien qu’il soit tout dependant
du fait dessusdit c’est assavoir
en une maniere d’asseurement
qui se donne aux allans et venans
entre les parties par lettres qu’on
dit saufconduit. De laquelle chose
premierement te vueil faire demande.</p>

<p>Je suppose que ung
baron ait guerre a ung chevalier
de laquelle guerre les amys d’une
part et d’autre se mettent merveilleusement
en tresgrant peine de y
trouver paix par quoy ledit baron
envoye saufconduit au chevalier
de venir vers soy et luy demande
que sur icelluy viengne sceurement.
Le chevalier s’i fie et y vient/ mais
quant ensemble ont parlé et que
partir s’en veult le baron le fait arrester
et dit que son prisonnier est
Car dist il vous estes de guerre
contre moy ce scet chascun/ si vous
puis prendre a mon advantaige se
je vous y treuve. L’autre respont
qu’il ne peut par la vertu de son
mesmes saufconduit/ Le baron replicque
en disant. mon saufconduit
que baillé vous avoye parloit de
sauf venir/ mais du partir neant
pource ne luy fay nul tort s’il le retient.
Si te demande se le baron a
bonne cause. Et sembleroit que
ouy veu &amp; consideré qu’il suffist entre
ennemys tenir le contenu des lettres.
Et puys que sy fol a esté le chevalier
qu’il n’a sagement entendu
s’il en porte la penitance/ ce n’est pas
mal employé/ car il loist en fait de
guerre si que toy mesmes l’a cy dessus
tesmoingné en usant de cautelles
pour decepvoir l’un l’autre/ si s’en
garde qui pourra.</p>

<p>Je te respons
bel amy que tu t’abuses en cest endroit/
car s’il estoit ainsy que tu dis
trop d’inconveniens s’en pourroient
ensuyvir. Et pource y a la loy
pourveu/ qui deffent expressement
que nul ne deçoive par parolles
cauteleuses/ car cuideroies tu doncques
que ung homme fust ouy en
jugement pour dire j’ay vendu
cent livres de terre pesant et semblablement
d’autres telles choses
te dis bien qu’elles ne seroient pas reputees
en jugement fors trufferies/
&amp; l’omme trompeur qui user en
vouldroit en seroit pugni. Et pour
ce a nostre propos l’omme ne se doit
fier en telle lettre se elle n’est bien
expresse de sauf venir/ sauf demourer
et sauf en retourner et les
autres circunstances/ et ne veult
la loy que le malice du frauduleux
deceveur prengne si estroictement
la simplesse de l’omme qui y va de
bonne foy. Si doibt estre entendu
que le saufconduit est selon l’intention
de celluy auquel on le donne/
par lequel se tient asseuré/ de
sauf aller sauf demourer et sauf
retourner/ ou autrement se ne seroit
pas saufconduit Ains seroit
une traïson couverte qui trop seroit
a blasmer/ et telle en est la verité.
Neantmoins peut estre que
aucuns de fait sans nul droit ne
sans quelcune raison en aient usé
qui a leur tresgrant deshonneur
et villennie debveroit tourner/
mais chascun n’a pas povoir de faire
tout le mal qu’il feroit voulentiers.</p>

<div class="chapter"></div>

<h3 id="l4c2" title="ii. De mener sur son saufconduit un plus grant que soy">Cy
devise se ung chevalier
ou autre gentil homme avoit
saufconduit luy x<sup>e</sup>. S’il pourroit
par droit mener avec lui
ung seigneur au lieu de l’ung
des x. sur la terre des ennemis
et se ung capitaine de petite
quantité de gens d’armes peut
donner saufconduit a plusgrant
et plus puissant que soy.
<span class="fl">ii<sup>e</sup>. chapitre.</span></h3>


<p>Puys que entrez sommez en
matiere de saufconduit/ respons
moy d’une question. ung chevallier
angloiz a saufconduit du roy
de france pour luy x<sup>e</sup>. a cheval venir
en france/ pour cause d’aucun affaire/
advient que ung grant baron
ou seigneur d’angleterre luy prie qu’il
soit l’un des x. compaignons. car grant
voulenté a de veoir france et soy
y venir esbatre. laquelle chose ledit
chevalier octroie/ &amp; avec luy s’en
vient. dont il advient que quant
ilz sont pres de paris en l’ostellerie
logez ledit baron est congneu de
ung chevalier de la court du roy
lequel tantost bien acompaigné
vient a luy en luy disant qu’il se rende/
car son prisonnier est. A laquelle
chose le chevalier qui le conduit
soy opposant a l’encontre dist que ce
ne peut il pas faire/ car par le saufconduit
qu’il a peut aller luy x<sup>e</sup>. si
est celluy l’un des x. Car telz les
povoit prendre qu’il luy plaisoit.
Le chevalier replicque. vous n’estes
que ung simple chevalier/ si ne povés
plus grant de vous mener sur
vostre saufconduit/ car se ainsy estoit/
donc pourriés pareillement
avoir admené vostre roy ou ung
de ses enfans/ laquelle chose n’est
pas raisonnable/ &amp; mesmement celluy
que vous menés/ vous deveroit
selon raison mesmes mener/
car trop est plusgrant que vous
dist l’anglois. Je ne le maine pas
a mon saufconduit/ mais a celluy
du roy de france Si demande &amp; requiers
que tenu me soit en terme
selon ce qu’il se contient. Ceste question
venue en jugement Je demande
lequel a droit.</p>

<p>Je te respons
que c’est le françoys/ car selon droit
escript en telle generalité ne doibt
estre entendu plusgrant homme
de soy/ car se ung homme donne a
ung autre procuration de certaines
choses faire/ n’est pas pourtant
a entendre qu’il lui donne generalle
procuration ne qu’il en doibve personne
abuser/ &amp; par especial en fait
d’armes. Jamais telle chose ne seroit
soufferte a passer/ car tourner
pourroit a prejudice a la personne
qui le donneroit.</p>

<p>Item je suppose
que ung capitaine d’ost françoys
qui de par le roy soit envoyé
sur les frontieres die et afferme qu’il
ait puissance de donner saufconduit
par toute guyenne/ &amp; pource
y mande au senechal qui vienne sur la
terre de france/ car moult desire a
parler a luy/ sy luy envoye pour ce
faire saufconduit par quoy ledit
seneschal de bordeaux se part sur
celle sceurté pour venir en lieu determiné/
mais il advient que en chemin
il est rencontré de françoys/
lesquelz le prennent et mettent prisonnier.
Si te demande se ledit capitaine
est tenu de l’en jecter hors
a ses propres despens/ car sembleroit
que ouy veu que par son asseurement
est echeu en ce dommage.</p>

<p>Je te respons que non/ scez tu
pour quoy/ pource que on dit communement
que sans cause seroit tenu
ung homme pour fol se de sa
folie n’a nul dommaige/ &amp; il est tout
cler que le seneschal ne devoit pas
croire ung capitaine si non que certiffié
fust que les françoys gardassent
son saufconduit/ se simple a esté/
le mal luy en demeure/ car avecques
ce deust bien savoir que
ung capitaine n’a povoir de soy tenir
sur ce non de ses gens/ dont puis
que ce n’ont il pas fait/ de quoy
luy est il tenu/ &amp; avecques ce n’est pas
de droit que ung homme donne previlege
d’aller sur le royaume a plus
grant de soy/ ne mesmement s’il estoit
obligé de le garder si ne luy
vaudroit tout riens/ si te concludz
que quoy que le capitaine eust donné
ledit saufconduit de bonne foy
que tout ce n’eut riens valu/ s’il est
gentil homme il est tenu de pourchasser
de sa puissance sa delivrance
devers le roy/ pource que par sa coulpe
est encheu en tel inconvenient.</p>

<div class="chapter"></div>

<h3 id="l4c3" title="iii. Des saufconduitz donnés a ung sarrazin">Comment
l’acteur s’esmerveille
veu la petite foy qui au
monde court/ comment personne
se ose fier en ses saufconduitz
Et puis demande s’il advient
que aucun roy ou prince
crestien donne saufconduit
a ung sarrazin se les aultres
cristiens par ou il passe le doivent
tenir.
<span class="fl">iii<sup>e</sup>. cha.</span></h3>


<p>Maistre sans faulte/ ce me
semble a mon advis tresgrant
merveille veu la petite loyauté
qui au jourd’uy court au monde
comment ung prince ou seigneur
ou gentil homme/ et mesmement
quelque homme que ce soit
se ose fier par saufconduit de aller
en lieu ou ses ennemys soient plus
puissans et fors de soy.</p>

<p>Amy se
tu t’en esmerveilles ce n’est pas sans
cause combien que saufconduit selon
l’ancienne coustume de droit d’armes
et aussy de toute la loy deue
selon la nature eust esté sceure entre
parties et ennemys mortelz que
nous appellons en nos loiz capitaulx
Lesquelles lettres de sceurté
les bons et vaillans conquereurs
du temps passé n’eussent enfraint
pour mourir/ mais a present
pour les baratz et subtilités trouvez/
par lesquelz on n’a honte de
mentir ne rompre foy ne sermens
entre cristiens trop moins que juifz
ou mescreans n’auroient/ &amp; conseille
par aucuns de nos maistres que
en saufconduit on ne se fie de legier/
comme le temps soit venu que
ce que les droitz appellent fraude
et barat est appellé subtilité &amp; cautelle
et ainsy y est le peril grant/ car
se de fait ung homme de quelque
estat ou condicion qu’il soit veult
faire traïson/ puis qu’il a la personne
en place ou en lieu ou plus fort
se treuve/ il trouvera assez de couleurs
d’avoir occasion de le faire occir/
ou par prisons ou comme se cas
d’aventure fust/ ou par faire esmouvoir
aucun ou bouter feu en la maison
&amp; aussy en diverses guises &amp; puisque
fait seroit il n’est droit qui y venist
a temps/ &amp; pour ces doubtes
dit a bon droit la loy/ que pour sceurté
de la personne quant il se met
au povoir de son ennemy ne se pourroit
donner previleges trop grans
car apres le fait restitution seroit
nulle/ sans faulte maistre c’est pure
verité/ mais encore me ditz une
question selon droit.</p>

<p>Je suppose
que ung roy cristien eust donné
saufconduit a aucun sarazin/
Je te demande quelz gens des crestiens
luy doivent tenir celluy saufconduit/
car au propos de ce que
cy devant as dit me peut sembler
tout premierement que les gens
du pape n’en ont que faire comme
ilz soient a plusgrant seigneur que
le roy n’est/ je sçay bien que tu veux
dire voirement n’y sont ilz pas tenuz/
&amp; mesmement ne sont les autres
roys crestiens selon le tesmoing
des loix/ lesquelles dient que hors
de sa juridiction homme ne peut
faire mandement ne ordonnance/
sy t’en diray/ car de ses subgectz mesmes
aucuns pourroient doubter
que pas n’y fussent tenuz La cause
est pource que les sarrazins sont
ennemis generaulx de toute la crestienté
c’est chose vraye et aussy escrite/
par quoy nul crestien ne doit
recevoir quelconque ennemy de la
loy de dieu si est tout homme tenu
de plus obeyr a dieu nostre pere que a
son prince temporel/ en tesmoing
de la loy qui dist/ que a toute personne
est permis de contredire a son
seigneur s’il est tel qu’il vueille porter
garder soustenir ne donner faveu[r]
aux ennemys de la foy de dieu
dont par lequel droit seroit tenu le
subgect dudit roy de garder cellui
saufconduit/ &amp; avec ce les sarrazins
n’ont pas seulement guerre contre
ung roy/ mais contre tous/ et
droit dist que une chose qui touche
a tous doibt estre esprouvee a
tous/ car autrement riens ne vault.
Mais or y a il aultre chose/ a
entendre/ c’est assavoir que s’il est
ainsy que pour raisonnable chose
luy ait donné/ sicomme pour traicter
ou pourchasser la finance d’aucun
chevallier ou aultre crestien
quel qui soit/ qui soit en leurs mains
prisonnier ou pour autre chose juste
et raisonnable/ n’en doutbtés pas
que non pas seulement les subgectz
dudit roy/ mais generalement tous
crestiens par ou il a a passer le doivent
laisser aller sceurement pour
deux principalles raisons/ La premiere
est que entre eulx ne puissent
dire que entre nous crestiens eussons
pou de foy et pou d’amour ensemble/
quant ne vouldrions pourchasser
la delivrance des gens crestiens
qui entre leurs mains seroient
prins pour la foy de nostre seigneur.
L’autre que se rudesse leur
estoit faicte entre crestiens s’ilz y viennent
posons que ce fust pour marchander
ou pour ambaxade ou autre
juste occasion/ ilz le pourroient
chier vendre a nos crestiens qui pour
semblables cas vont souvent entre
eulx Ainsy leur doibt estre tel
droit gardé que nous voulons qu’ilz
gardent/ mais se ainsy advenoit
que ung roy ou une ville eust guerre
contre ung aultre &amp; pour soy venger
ou pour aultre chose non raisonnable
faisoit venir a son ayde
aucun puissant sarrazin a son saufconduit/
en telz cas nulz crestiens
subgectz ne autres ne le doibvent
souffrir ne ja pour ce les vassaux
ne seroient reputez parjures ne moins
loyaulx a leur seigneur/ car mesmement
dit la loy que se on treuve
ung homme qui porte lettres
contre la publicque utilité on les
peult oster et rompre. Et dit ung
autre semblablement que tout homme
doibt bouter hors d’environ soy
contre la loy.</p>

<div class="chapter"></div>

<h3 id="l4c4" title="iiii. De treves et de marque">De
treves et de marque.<br>
Cy devise se durant treves
entre guerroyeurs on peut par
droit prendre en aucune maniere
chose qui soit l’une partie
sur l’autre Et se l’une partie
enfraint les treves/ se l’autre
partie est tenue de les tenir.
<span class="fl">iiii. chapitre.</span></h3>


<p>Maistre il me semble que
ung autre asseurement
de guerre est entre ennemys/
que on nomme treves qui est une maniere
de paix faicte durant aucun
certain terme de temps si te vueil
ung pou faire de question pource
que ay aucunesfois ouy dire que
en aucun pays/ &amp; mesmement les
anglois en ont aucunefois usé contre
les françoys/ quant treves estoient/
&amp; mesmement durant les
treves que ce n’estoit pas mal fait
se on veoit son advantaige de prendre
par aucune cautelle qui peut
chastel/ ville ou quelque prisonnier/
&amp; te demande s’il est vray que
faire se puisse sans tort.</p>

<p>Ad ce je
te respons que vrayement tous
ceulx qui le font enfraindent le
pur droit de treves/ &amp; affin aussy que
tu le puisses en ceste partie mieux
tesmoingner te diray que nos maistres
en dient/ tout premierement
dient que c’est ung asseurement royal
qui de ancien droit ne se doibt
briser sur peine capital sicomme loy
droicturiere de roy ou de prince ne
doibt estre brisee.</p>

<p>Item dient qu’elle
contient troys choses principalles/
c’est assavoir qu’elle donne sceurté
aux biens meubles &amp; autres choses.
Secondement aux hommes
Et tiercement qu’elle tire a traicté
et esperance de paix Et doncques
puis puys qu’en soy treves contienent
tant en general comme en especial ces
choses. par quel droit s’y pourroit prendre
l’une partie sur l’autre prisonniers
ne quelconque aultre chose/
si te prie maistre que tu le me dies.</p>

<p>Sans faulte amy ceulx qui le font
ou qui maintiennent que sans tort
se puist faire n’ont que faire de droit
si treuvent assez de manieres de baretter/
&amp; pis y a qu’ilz veullent couvrir
leur faulceté de droit et de loy
laquelle est appertement contre eux
la ou elle dist que toute chose usurpee
et prinse sur fiance de treves/
de droit doibt estre rendue et restituee
et tous les faiz payez/ &amp; scés
tu que le roy ou prince selon la loy
deveroit faire de ses gens qui telle
villenie luy auroient faicte comme
de mentir et non entretenir sa
promesse leur faire trencher les testes
sy y prendroient les autres exemple/
&amp; se est la sentence de la loy
&amp; de ce acqueroit sy bon los comme
d’estre appellé tresbon justicier prince
cremu en seroit/ &amp; par ce donneroit
plus grant cause a ses ennemys
d’eulz plus voulentiers rendre
a luy/ lesquelz se les treves rompent/
&amp; il puist tenir aucun d’iceulz
a sa puissance/ pour nulle raençon
ne les doibt espergner ne deporter
que pugnis ne soient comme il appartient/
&amp; je te demande maistre
se le roy de france et celluy d’angleterre
avoient juré treves ensemble
durant certain temps/ &amp; le roy d’angleterre
les rompist seroit le roy de
france tenu de les tenir : car il pourroit
sembler que si par celle maniere/
posons que aucun face mal ung
autre n’est pas tenu de le faire semblablement/
ains se doibt tout homme
tenir en sa loyauté.</p>

<p>Amy
je te dy puys que l’un des deux roys
lequel que ce soit et de tous autres
en semblable cas auroit rompu sa
promesse et parjuré se seroit/ que
l’autre n’est pas tenu de luy tenir
serment ne ja pource n’en sera parjure/
car selon droit puis que premier
on luy a brisé convenance n’est pas
tenu de la tenir plus avant/ ains
est de droit escript absoubz du jurement/
&amp; qui plus est il pecheroit
mortellement se ses gens laissoit
occir et gaster le païs sans deffendre
a sa puissance.</p>

<div class="chapter"></div>

<h3 id="l4c5" title="v. D’une maniere de guerre appellee marque">Cy
parle d’une maniere
de guerre laquelle s’apelle marque
et se telle maniere de guerre
est juste.
<span class="fl">v<sup>e</sup>. cha.</span></h3>


<p>Maistre comme encore ne soie
saoulé de tes sages et justes
conclusions te vueil faire certaines
demandes sur une aultre
maniere de contens qui avecques
trait a guerre/ laquelle ne sçay s’elle
est de droit/ mais les princes et
les seigneurs depuis les anciennes
seigneuries de pieça/ car es anciennes
gestes n’en est faicte nulle mencion
en ont prins a user qu’on appelle
marque/ qui est quant ung
homme de ung pays sicomme de
france ou d’autre part ne peut avoir
droit d’aucun tort fait par aucun
puissant homme d’estrange pays
le roy luy donneroit une maniere
de licence de prendre arrester et
emprisonner par vertu de ses lettres
obtenues de luy/ marchans
et tous aultres &amp; leurs biens venans
du pays &amp; du lieu d’icelluy
qui auroit fait le tort &amp; qu’ilz en fussent
exemptz jusques ad ce que droit
et restitution soit faicte au demandeur
de sa demande/ si souroie tresvoulentiers
se telle chose vient de
droit/ car grant merveille est que
ung homme du pays de celluy qui
aura commis le fait/ &amp; qui oncques
riens n’en aura sceu ne n’en sera coupable/
&amp; si sera pour celle cause emprisonné
et ses biens empeschez s’il
est trouvé en lieu ou l’autre ait puissance
&amp; conviendra qu’il paye et
restitue se dont riens il ne doibt ne
couppe n’y a.</p>

<p>Chier amy tu
doibs savoir que a droit voir dire
selon l’escrit de l’ancien droit ceste
maniere de guerre que on appelle
marque/ par laquelle ung homme
prent dommaige pour autruy
sans sa desserte n’est pas juste ne
droit ne l’ottroye pas/ lequel droit
a ordonné que se ung marchant
de paris ou de quelque lieu qu’il
soit est obligé a ung marchant de
florence qui demande justice de luy
devant son juge/ &amp; que ce cellui ne
lui fait justice qu’il l’appelle devant
la justice du roy tant que il en ait
droit/ mais de dire pource se ung
marchant de paris luy est obligé
que emprisonner puist ung autre
marchant ou bourgoys de paris
ou d’autre part du royaume ou ses
biens prendre &amp; arrester. vrayement
en ce forvoye/ car ce n’est de raison
ne de nul droit qui y peut estre pour
les seigneurs qui l’ont trouvé
en ceste cause et n’est pas sans occasion.</p>

<p>Je suppose que ung ytalien
fust obligé de une grant somme
a ung françoys/ de laquelle obligation
vouldra fraulder celluy
auquel il est debteur Il s’en ira
demourer en angleterre pource que
bien scet que le françoys n’yra pas
la plaider a luy/ ou par aultre pourroit
advenir/ ung genevoys sera
de pieça obligé a ung françoys
Or saura bien que pour la malvaillance
qui est ore entre le roy de
france et les genevoys/ le françoys
n’yra pas a geneves pourchasser
sa debte/ si sera de tant mauvaise
conscience que cure n’aura de restituer/
que fera doncques le françois
seurement il se traira devers le roy
ainsy que subgect a son seigneur
pour avoir semblablement aide
du sien recouvrer. Adont le roy bien
informé donnera semblablement
marque/ &amp; le donnera aussy s’il advient
que ung chevalier ou autre
ait esté destroussé injurié &amp; villenié
en quelque part ou le roy n’ait deffence
de guerre/ jusques ad ce que amende
et restitution luy soit faicte
Sy trouverent ceste cautelle les
consaulz des princes pour obvier
a telz baratz.</p>

<p>Ceste marque contient
que toute personne qui seroit
trouvee au pays du prince qui l’a
donnee/ qui de la ville/ du pays/
ou du lieu fust de celui qui auroit
fait l’outraige/ fust prins &amp; ses biens
mis en la main du seigneur jusques
ad ce que le marchant fust paié
&amp; a donc quant les marchans se voient
ainsy mal menez es estranges
pays ou marque est donnee contre
eulx/ ilz font tant a la justice du
lieu dont ilz sont/ que celluy par qui
c’est contente l’autre et restitue/ et
pour celle cause fut elle trouvee et
mise sus/ si sert bien le comun proverbe
ad ce propos qui dist que par
ung inconvenient est aucunefois
chassé ung aultre inconvenient/
car par cestuy est ung aultre grief
reparé ne par aultre voye ne se pourroit
nullement avoir droit de assez
de tors qui sont faitz ou que on
pourroit faire aux estranges allans
et venans leurs chemins/ mais
non obstant que celle chose puisse avoir
aucune couleur pource te dy
que ung roy ou prince auquel elle
est requise ne le doit pas pourtant
donner de legier/ car moult est
chose griefve et pesant/ pourquoy
doibt estre a peine deliberee pour
deux principalles causes. l’une est
que c’est chose qui moult peut grever
conscience L’autre que ce peut
estre commencement de guerre.
Quelle chose doncques doibt faire
le roy quant requise lui est/ a donner
contre aucune cité pays ou seigneurie.
Il doibt premierement interroguer
ou faire interroguer par
son president ou aultre sage legiste
et justicier pour quelle raison il
la requiert et quelle cause il a. Et
celluy dist que quant il venoit de
melan que en la ville d’ast/ on luy
osta bien. x. mille francs ou chose
qui le valloit/ et que de ceulx ne
peut avoir droit/ ains soustiennent
ceulx de la ville ceste chose/ quoy
que de la demander par leur justice
se soit bien mis a son debvoir.
Adonc doit le roy escripre &amp; mander
par ces lettres a iceulx que amiablement
vueillent faire faire
restitution a son subgect du dommaige
que ung ou plusieurs des
leurs luy ont fait/ dont s’il advient
que pour ce n’en soit riens fait &amp; que
des lettres du roy ne tienent compte/
&amp; par conseil soit veu &amp; deliberé
que marque donner y appartienne/
Adont selon la coustume de ses
seigneurs temporelz le peut donner.</p>

<div class="chapter"></div>

<h3 id="l4c6" title="vi. Se tous seigneurs pevent donner marque">Cy
devise se tous seigneurs
pevent donner marque
Si le roy la peut donner pour
ung estrangier qui son cytoien
soit fait/ et apres se escoliers
estudians pourroient estre
a celle cause empeschez.
<span class="fl">vi<sup>e</sup>. chapitre</span></h3>


<p>Et doncques maistre s’il advenoit
que le peuple de florence
ou d’autre part en cas semblable
eussent prins les biens de ung
marchant de paris comment se donneroit
marque contre cité/ car selon
droit il convient aller demander
justice au juge souverain du lieu
lequel est l’empereur/ mais combien
que par droit les florentins soient
ses subgectz/ il n’est pas doubte que
pour luy riens en feroient/ &amp; a dire
que le marchant allast pleder devant
le potestat qui paraventure
sera ceste annee ung chevalier ou
ung cousturier ou savetier de celle
ville/ et si portera or a sa çainture
comme ung chevalier/ en recousant
ses solers/ selon leur coustume
qu’ilz ont d’eulz gouverner a peuple :
se croy qu’il y auroit petit droit
Je ne ditz neant plus de florence
que de une autre cité qui a peuple se
gouverne/ que fera on doncques.</p>

<p>Bel amy tout ainsi que devant
t’ay dit le roy y escripra ses lettres
et se compte n’en tiennent donnera
sa marque franchement contre eux
puys qu’ilz dient qu’ilz sont mesmes
seigneurs de florence.</p>

<p>Maistre
je te demande se tous seigneurs pevent
donner marque.</p>

<p>Je te respons
que non/ car sicomme toy mesmes
as cy devant dit/ et assez est repliqué
que nul seigneur ne peut juger guerre
s’il n’est souverain en juridicion. et
comme cestuy fait de donner marque
selon sa nature &amp; condicion soit
semblable a guerre ne la peut nul
donner s’il n’est pour seigneur sans
moyen si que est le roy de france de
son royaume.</p>

<p>Or me dy encore. Je
suppose que ung marchant natif
de la ville de melan soit de longue
piece demourant a paris/ il y ait hostel
sien/ terres et heritages pour
laquelle cause sera reputé bourgois
selon la coustume. Je te demande
se le roy donnera marque pour
cest homme se le cas comme dessus
y eschiet veu qu’il n’est pas de paris
ains est natif de l’empire.</p>

<p>Je
te respons que selon la rigle de droit
celluy qui est participant du mal
et en la charge semblablement le
doit estre au bien et au reconfort.
Par quoy s’il est ainsy que cestuy
marchant ait acoustumé de paier
aucuns subsides ou aucunes impositions
au roy de sa marchandise/
et de ses biens/ veu qu’il est bourgois
sans faulte le roy est tenu
de le porter et soustenir en toutes
choses comme son citoyen/ &amp; semblablement
ung autre gentil homme
estrangier demourant par long
temps en france qui eust servy le
roy en ses guerres &amp; y fust herité.</p>

<p>Et je te demande se pour cause de
celle marque donnee du roy pourroit
estre empesché ung clerc estudiant
ou ses biens.</p>

<p>Je te respons
comme dessus que non/ ne mesmement
son pere qui le seroit venu
veoir si que t’ay dit ne mesmement ne
pourroit le roy se le cas y escheoit
donner marque contre quelconques
gens d’eglise/ comme il n’ait que congnoistre
sur eulx/ ains est au pape
se prelatz sont a congnoistre/ et
des autres en est a leur prelat qui
contraindre les doibt de faire raison/
&amp; te dis encore que tous pelerins
de quelque part ou nation qu’ilz
soient sont en la sauvegarde de dieu
et du saint ou ilz vont en pelerinage/
&amp; par ce les prent le pape
en l’especial sauvegarde de saincte
eglise par quoy sont previlegiez sur
toutes autres gens et sont reputez
comme gens de saincte eglise.
Et est excommunié de par nostre
dit saint pere le pape qui mal leur
fait &amp; pourchasse.</p>

<div class="chapter"></div>

<h3 id="l4c7" title="vii. De prouver par son corps contre une chose secrette">Cy
fait mencion ce c’est chose
juste et selon droit que ung
homme doive prouver par
son corps/ contre une aultre
chose qui soit incongneue et
secrette.
<span class="fl">vii<sup>e</sup>. chapitre.</span></h3>


<p>Apres ces choses comme je
soye trescontent des solucions
precedentes/ treschier maistre
te vueil en continuant nostre
matiere de guerre faire aultres questions
comme de mon temps en france
ay de ce aucunesfoys veu user
Et semblablement ains mon temps
a esté icy et autre part assez en usage
d’armes/ c’est assavoir une guerre
qui ce fait seulement entre deux
champions ou plusieurs aucunesfoys
d’une mesme querelle ainsi en
champ cloz. Laquelle guerre est appellee
champ de bataille que ung
gentil homme entreprent a faire
contre ung aultre pour prouver
par force son criesme occult &amp; mussé.
Si te demande se telle bataille
est juste et permise de droit.</p>

<p>Treschier
filz de ceste matiere entre eulz
pour cause que les nobles qui ne
sont pas clers sachent qui se present
livre pourront ouyr/ sachent
mieulx ce qui en est bon a faire me
plaist a tant a respondre par quoy
affin que iceulx qui armes chevalereuses
aiment s’entendent en ceste
matiere/ &amp; que toy mesmes qui apres
moy escripras en puisses au vray
parler Te dis que en toutes les
autres choses d’armes selon droit divin/
selon le droit des gens/ selon
le droit civil/ selon droit de decret &amp;
canon/ donner gaige de bataille
&amp; le recepvoir pour soy combatre
est chose condemnee et reprouvee
&amp; entre les autres droitz qui le deffendent
est excommunié de droit
canon aussy bien celluy qui le donne
comme celluy qui le reçoit/ et qui
plus est le sont ceulx qui le regardent.</p>

<p>Or peus tu veoir ce c’est
chose a faire et qui le monstra/ pape
urbain v<sup>e</sup>. de ce nom quant le
champ de bataille deut estre fait a
ville neufve lez avignon de deux
champions qui s’estoient accordez
de combatre devant le roy Johan
de france/ lequel nostredit sainct
pere comme chose deffendue commanda
expressement soubz peine
d’excommuniment que nul ne les
allast veoir/ et se toy ou autre me
vouliés dire que telle chose soit d’usage
d’armes. Je respons que trop
plusgrant est le droit dieu et plus
y doibt on obeyr que a usage d’armes/
&amp; que juste chose soit que on ne
le doit souffrir ne faire y a assez de
bonnes raisons/ &amp; mesmes que droit
divin y assigne/ lequel droit divin
est droit de la saincte escripture ou
obeyr debvons sur peine de grant peché
mortel/ lequel droit condemne
toute chose a faire par laquelle on
veult tempter dieu/ car on veult
savoir se dieu aidera au droit. Et
est sicomme tenter que dieu face
miracle : laquelle chose est non deue
de experimenter la voulenté de dieu
Et il appert car nous disons que
demander chose contre nature ou
par dessus nature est presumption
&amp; chose qui desplaist a dieu et cuider
que feble vainque le fort/ &amp; le
ancien le jeune/ ou le malade le sain
par force de bon droit/ ainsy cuider
avoir telle chose est tenter dieu. et
je te dy certainement que s’il advient
qu’ilz gaignent c’est adventure
et non pas le bon droit qu’ilz y
aient/ &amp; qu’il soit vray il appert par
ceste raison. n’a pas nostre seigneur souffert
occir plusieurs preudommes a
tort et sans cause. dont les ames en
sont glorieusement en paradis/ qu’il
ne fist pas alors miracle pour eulx
Et cuideriés vous dont que dieu
fist plus pour ung povre pecheur
que pour iceulx/ sy est vray que
souvent a esté veu que celluy qui
avoit bon droit le perdoit pourquoy
une decretalle ramentoit une telle
histoire.</p>

<p>Une foys advint que
en la cité de Poulent furent deux
freres accusez de larrecin par quoy selon
l’usage d’icelle cité les en convint
deffendre en champ ou quel ilz furent
vaincus donc tost apres advint
que en la cité fut trouvé celluy
qui le larrecin avoit fait &amp; fut sceu
appertement que les deux freres
ja destruis n’y avoient coulpe. Et
pour ce que semblablement a esté
sceu par plusieurs autres foys &amp;
aussy que ce n’est chose raisonnable
que faire se doye les drois canons
ont reprouvé telle maniere de combatre
Et aussi ce que dit le droit se
par telle maniere on vouloit sa justice
prouver les juges qui pour faire
justice sont establis seroient en
vain. Et est mauvaise raison de
dire se je ne puis prouver ce que je
dy je m’en combateray et le prouveray
par mon corps. Car nul forz
dieu et moy et cellui que j’en appelle
ne le set Et se aucun vouloit dire
voire mais les maulz qui par
innocence du puple et secretement
sont faiz ne se pevent par justice pugnir
puis que prouvez ne sont.
Mais cellui qui tient que par lui
soit peché secret pugnis veult a
dieu lequelle a congnoissance des
pechés secrez usurper sa puissance
et sa tresnoble sapience a qui
seul en appartient faire la pugnition/
et se afferme ung decret qui
dit que se tous pechez estoient en
ce monde pugnis les jugemens de
dieu n’auroient doncques lieu. Et
autre raison y a qui ceste chose condemne/
c’est que droit civil a ordonné
juges et jugement pour faire raison
et plaider causes que nul ne soit
creu pour tesmoing en sa mesme
cause/ mais l’omme qui ainsi par
son corps veult prouver s’efforce
de corrumpre celle loy de droit civil.</p>

<p>Item de droit canon est encore
plus reprouvé/ car il commande
expressement que on obeisse au
pape et a ses commandemens/ et
il par bonne raison a commandé
par mots expres que jamais par
telle maniere on ne se combate/ sy
peus veoir bel amy que telle bataille
est reprouvee a laquelle chose
dieu mercy le roy de france et son
bon conseil a puis quatre ans en ça
bien advisé par quoy plus telle
maniere de combatre ne sera d’usage/
et son royaume l’en louoit/ dieu
doint joye paix honneur et paradis
a ceulx qui par la vertu de bon
sens se sont penés que telle maniere
de combatre soit mise jus/ de ce
tresnoble royaume de france. Et
toutes ses aultres folles armes qui
se faisoient par jeunesse sans nulle
cause si non par maniere d’orgueil
et vaincre l’un l’autre sans nulle
querelle qui chose estoit desplaisant
a dieu sont delaissees. Et comme
cestuy royaume lequel est le suppellatif
sur tous crestiens ait commencé
y prendront se dieu plaist les
autres pays exemple de semblablement
non souffrir leurs nobles
desobeir a l’eglise en mettant en peril
les corps d’estre mors a deshonneur
et sans cause et les ames damnees
a tousjours. Ha dieu nostre
racheteur quelle folle entreprinse.</p>

<div class="chapter"></div>

<h3 id="l4c8" title="viii. Se tout homme peut donner gaige de bataille">Cy
devise se tout homme
peut donner gaige de bataille.
<span class="fl">viii. c.</span></h3>


<p>Mais pource que les deffaultes
dessusdictes du droit ne
ont pas tousjours esté tenues ne
obeyes ne encores ne sont en tous
royaumes si que dit est de combatre
en champ de bataille/ te diray
le cas en quoy l’ont jugé ceulx qui
le misrent sus/ c’est assavoir l’empereur
nommé Frederic qui tant fut
contraire a saincte eglise
qu’il chassa le pape hors de son lieu
lors qui vint a refuge au roy de france/
&amp; aussy autre escript que on appelle
la loy lombarde en devise plusieurs
cas/ lesquelz seront cy apres
par moy declairez. Premierement
dit la loy dudit empereur que se
ung homme est accusé de traïson
avoir faicte ou pourchassee contre
son prinse ou sa cité ou au prejudice
du bien publique quel que soit
le cas/ de quoy la verité ne puisse
par preuve estre sceue/ que ce celui
qui est accusé offre soy deffendre
en champ de bataille contre cellui
qui le vouldra accuser ou desdire
qu’il soit receu.</p>

<p>Item dit que se
ung prisonnier de guerre est tenu
en prison de l’adverse partie/ &amp; il adviengne
que durant celle prison la
paix se face entre les deux parties
s’il advient que le maistre occist son
prisonnier pour lequel meffait de
droit doit perdre le chef/ &amp; de ce sont
approchez en face de justice/ cellui
mect avant qu’il a occis son prisonnier
son corps deffendant &amp; que premierement
l’avoit traitreusement
ou par autre voye assailly quant
il n’y avoit que eux deux/ &amp; se veult
il prouver par son corps en champ
de bataille s’il estoit nul qui au contraire
voulzist dire il y doibt estre
receu.</p>

<p>Item dit aussy que comme
par semblable cas posons que
le roy d’angleterre et le roy de france
eussent treves ensemble/ &amp; advenist
que ung anglois navrast ung
françoys de laquelle chose la loy
dist que en tel cas luy affiert plusgrant
pugnicion que se ung ytalien
ung florentin ou quelque aultre
personne l’eust blescé/ se celluy
qui a fait le fait vouloit soustenir
par la preuve de son corps que ce
auroit esté en soy deffendant contre
l’autre/ qu’il ait voulu occir le
roy ou le prince par luy donner poisons
ou autrement/ &amp; l’autre dist
qu’il n’en est riens/ &amp; de ce l’appelle
en champ de bataille/ l’autre qui
l’accusoit est tenu de respondre &amp; de
luy tenir certaine journee.</p>

<div class="chapter"></div>

<h3 id="l4c9" title="ix. Des cas par lesquelz on peut donner gaige de bataille">Cy
devise les cas par lesquelz
on peut donner gaige
de bataille.
<span class="fl">ix. c.</span></h3>


<p>Encores y a autres loix qui
s’appellent loix lombardes
ou moult a de diverses choses Et
celles par especial devisent les maistres
qui sur ce ont escript plusieurs
cas esquelz on peut bien donner
&amp; bailler gaige de bataille et
combatre en champ de bataille.
Et d’icelles loix sont auques venuz
et sours tous les jugemens de
donner gage de bataille.</p>

<p>Icy
te diray aucuns des cas/ c’est assavoir
se ung mary accuse sa femme
qu’elle ait traicté de le faire mourir
par poisons ou par autres choses/
dont ait aucune couleur d’en
avoir suspicion/ mais ne peult estre
le vray/ ou que le mary soit mort
&amp; que ses parens le mettent sus a
la femme/ s’elle treuve aucun sien
parent ou aultre qui pour elle se
vueille combatre soustenant que
du fait soit innocente/ la loy lombarde
veult qu’il en soit ouy sur ce.</p>

<p>Item se ung homme estoit accusé
qu’il en eust occis ung autre
sans ce que on le peust contre luy
prouver/ s’il jecte son gaige contre
celluy qui l’a accusé la loy veut qu’il
soit receu.</p>

<p>Item semblablement
ung homme qui ait ung aultre
batu sur ung asseurement.</p>

<p>Item
se ung homme a occis ung autre
seul a seul s’il veult prouver par son
corps deffendant que l’autre l’eust
assailly premier il doibt estre ouy.</p>

<p>Item se ung homme apres la
mort de ung sien amy duquel deust
avoir la succession/ estoit accusé de
l’avoir occis pour avoir son heritage
il s’en peut aussy deffendre par
son corps.</p>

<p>Item se ung homme
estoit accusé d’avoir couché avecques
une femme mariee/ lequel cas selon
celle loy se le mary ou ses parens
s’en plainnent a justice est capital/
ladicte loy veult que l’omme
s’en puisse deffendre par gaige
de bataille.</p>

<p>Item semblablement
est de une fille a marier estant en
la gouvernance de son pere et de
sa mere ou de ses parens s’ilz se plaignent
de quelque homme qui ait
esté en sa compaignie/ combien que
ce fust de son bon gré/ ceste loy veult
qu’il en jure s’il ne s’en deffend
par bataille en cas que la chose fust
si secrete qu’elle ne peust estre contre
luy prouvé/ car se manifeste estoit/
se lesditz parens veullent il
n’y a remede qu’il ne fault qu’il en
muire ou qu’il s’en combate.</p>

<p>Et
pource que ceste loy sembleroit bien
estrange en france et en aultres
pays que ung homme deust mourir
pour tel cas veu que la femme
ou la fille fust contende se fonde
celle loy sur telles raisons/ comme
il soit vray dist elle que ung homme
reçoive mort par sentence de
loy et de justice pour avoir aucunement
commis ung bien petit
larcin d’or d’argent ou d’autre chose/
duquel cas ne le pourra excuser
quelconque necessité qui a ce le
eust meu/ que justice ne luy garde
sa rigueur se grace par pitié d’aucun
cas piteux ne luy est faicte.
Pourquoy doncques sera espargné
celluy qui tollu et despouillié
de son honneur aura non pas seulement
une femme : mais son mary
&amp; tout le lignaige. Et pource comme
icelles gens qui ces loix establirent
prisassent plus honneur que
or ne argent conclurent que encore
trop plus devoit avoir mort desservye
celluy qui en descombroit
ung autre ou ung linage metoit
en reproche que se tollu leur eust
quelconque autre avoir/ &amp; pource
dirent les aucuns que encores estoit
la loy moult piteuse quant
plus cruellement on ne pugnissoit
telz gens/ que aultres dignes de
mort/ c’est assavoir qu’on ne les faisoit
mour de plus cruelle mort que
en autre cas.</p>

<p>Item ung autre
cas qui sembleroit contre raison
dit icelle loy/ que se ung homme avoit
tenu et possessé ung heritaige
terre ou maison Et mesmement
meubles l’espace de xxx. ans &amp; plus
&amp; ung autre l’accusoit que faulcement
l’auroit possidé/ se cestuy l’offre
a prouver seulement par son
corps en gaige de bataille qu’il y
soit receu/ mais sans faulte nonobstant
ceste loy te dis bien que fol est
qui ainsy gage/ car celluy qui ja en
est en possession pourroit dire et respondre
a l’autre. Beaulz amys
je n’ay que faire de ton gage comba toy
tout seul se bon te semble/ car
ja pour ceste cause ne me combatroy/
si n’est loy qui le puist contraindre/
car perscription est approuvee
de tout droit.</p>

<p>Item dit que s’il
advenoit que deux hommes eussent
debat et proces l’un contre l’autre
au jugement &amp; que tous deux produisent
tesmoings a leur intention
que se l’un veult contredire les tesmoings
de [l’autre] en prouvant par son
corps son intention contre qu’il y
soit receu.</p>

<p>Item se ung homme
fait demande a ung autre de certaine
somme d’argent ou de quelque
autre chose lequel die qu’il le
bailla ou presta a son pere ou a sa
mere : &amp; l’autre luy nye qu’il soit receu
contre l’autre a gage de bataille se
ce offre a prouver pour son intention.</p>

<p>Item se ung homme a eu
quelque dommaige comme par feu
prins en quelque lieu de son hostel
s’il veult prouver par gaige
de bataille a quelque aultre
homme qu’il luy ait bouté il y doit
estre ouy.</p>

<p>Item se ung mary se
plaint de sa femme qu’elle ne soit
preudefemme posons qu’il le face
cauteleusement pour s’en delivrer
ou banir de son douaire/ elle s’en peut
deffendre par trouver champion
contre luy/ en gaige de bataille/ &amp; s’il
le refuse il n’en sera pas creu.</p>

<p>Item
se ung homme hante en l’ostel de
ung homme marié/ se le mary veut
soustenir qu’il y hante pour l’amour
d’aucun mal avec sa femme se ledit
compaignon s’en veult deffendre contre
luy/ en gaige de quoy je me
gabe de ceste follie pensant se le compaignon
qui est accusé estoit grant
et fort seroit bien employé s’il s’en sentoit
innocent qu’il batist tresbien
au champ le meschant mary jaloux.</p>

<p>Item se ung homme accuse
ung aultre en jugement d’estre
parjure celluy qui est accusé
le peut contredire si que dit est.</p>

<p>Aultres plusieurs choses contient
icelle loy en cas de gaige de
bataille/ lesquelles je laisse pour
cause de briefté comme non necessaire
chose de plus en dire Neantmoins
tant qu’il est a entendre que
icelles batailles se font aucunesfois
par les principalles personnes/
&amp; aucunesfoys se font par autres
personnes quant cas raisonnable
d’aucun empeschement y chiet/ sicomme
se ung homme trop jeune
estoit accusé ou ung homme qui
eust quelque maladie ou fust impotent/
et aucunesfois une femme
et toutes telles personnes/ lesquelles
choses sont assés nommees
par expres esdictes loix lombardes/
&amp; mesmement se ung serf disoit
que son seigneur l’eust affranchy
de servitude &amp; le vouloit prouver
par son corps/ le sire n’est pas
tenu de la bataille/ mais il doibt
livrer ung champion. Et plus dit
car de deux clers de pareil degré
donne licence que ensemble se combatent.
De laquelle chose sauve
sa grace je dy qu’elle a tort de soy
entremettre en tel cas de personne
ecclesiastique/ Car le canon qui
plus fait a obeyr leur deffent expressement
toute bataille &amp; violente
blesceure.</p>

<p>Je te demande se
ung homme est impotent si que
dit est pourroit mettre luy tel champion
qu’il luy plairoit.</p>

<p>Je te respons
que les champions commis
par aultruy sont en ce fait de bataille
en figure de procureurs et
advocas/ de pledoians/ lequel office
chascun peut faire s’il veult sinon
que droit le contredie expressement
tout ainsy est de champions
car quiconques veult le peut estre
sinon que droit le contredie pour
aucune occasion/ car ung baron
ou aultre qui par avant auroit commis
aucun grant criesme n’y seroit
pas receu ne nul homme quil fust
infame/ &amp; la raison y est bonne/ car
se ung tel homme entroit en champ
pour aultruy/ &amp; il y fust vaincu on
cuideroit que ce seroit par ses propres
pechez/ &amp; non pas pour la cause
de l’imposition de celluy qui est
accusé.</p>

<div class="chapter"></div>

<h3 id="l4c10" title="x. Comment champ de bataille represente proces de pledoirie">Cy
devise comment champ
de bataille monte et represente
aucunement fait et proces
de pledoierie/ et se c’est droit que
a l’entree les champions facent
serment.
<span class="fl">x<sup>e</sup>. cha.</span></h3>


<p>Mais quoy que gaige de bataille
si que t’ay dit cy devant
soit de nos docteurs reprouvé. Neantmoins
pource que c’est chose en
usage es faitz de nobles et en chevalerie/
&amp; que telz debatz ont esté
sont et seront jugés par les princes et
seigneurs selon tel droit que avoir
y peut dont la coustume ne deffaudra
pas en tous lieux est bon encore
d’en parler a l’enseignement de
ceulx qui les ont a juger/ &amp; aussy
de ceulx qui les entreprennent/ car
je tiens que la moindre partie des
nobles quoy que plusieurs en parlent/
sache bien ce qui en est contenu
ou doibt estre contenu en tel debat
juger entreprendre et faire sy
t’en diray.</p>

<p>Tout premierement
doibs savoir et il appert que icelles
particulieres batailles monstrent
en figure nature de jugement
car ainsy que en ung jugement est
le juge/ aussy celluy qui demande
&amp; le respondant les tesmoings/ et
apres la sentence vient/ semblablement
en champ cloz est le juge
c’est le seigneur pardevant lequel
se fait la bataille/ le appellant et
le deffendant sont les deux parties
contradictoires/ les tesmoings
sont les coups qui s’entredonnent
et les armes dont ilz sont saizis.
Par lesquelz coups et armes chascun
s’efforce de bien prouver son intention/
&amp; apres vient la victoire
qui est escheue a l’un des deux qui
represente la sentence diffinitive.</p>

<p>Maistre or te pri que nul ne t’ennuye
se ung petit rons ta parolle
pour toy faire une petition. Pource
que j’ay ouy dire que a entrer au
champ les champions font serment
se c’est chose juste que jurement y facent/
car il sembleroit que non/ et
que ja n’en fust besoing pource que
en bataille generalle en laquelle
seroient deux roys et leurs gens n’y
seroit fait nul serment. et pour quoy
le feront deux personnes.</p>

<p>Amy je
te respons que de faire serment est
le droit de tel debat/ &amp; n’est pas bonne
la raison que tu dis que es grans
batailles ne se fait nul serment/
scez tu la cause pource que les grandes
et generalles batailles/ sont
par deliberation de grant conseil
jugees par les seigneurs/ sy n’y affiert
point de jurement/ mais en tel
debat particulier le prince ne peut
pas la verité de la querelle bien savoir/
&amp; pource veult avoir le serment
de ce qu’ilz prennent a tesmoingner
par leurs corps/ si l’appelle
la loy lombarde le jurement
de la teste/ &amp; se jurement si est de nature
calompnie lequel se doibt damner
de tout le plait/ ou lors jure le
demandant qu’il fait bonne et juste demande.
Apres jure le deffendant
qu’il a juste deffence/ &amp; tout ainsy
fait on en champ clos/ mais affin
que tu l’entendes se il y a subtile
maniere de donner serment/ car
se l’appellant jure absolutement contre
l’autre de la chose dont il n’est
pas bien certain sicomme de dire
sur sainctes evangilles que tu as
meurdry mon pere ou mon frere/
&amp; toutesvoies il n’en sera pas bien
certain/ car il ne l’aura pas veu/
mais l’aura paraventure ouy dire
ou pour quelque couleur le suspicionnera/
le serment est follement
fait/ car nul ne doibt jurer absolutement
chose que de veue ou par
propre sceue n’en soit certain. Et
par ce fait peut estre sa querelle mauvaise
s’il n’est ainsy qu’il dit il se parjure/
mais du deffendeur est aultre
chose/ car il ne peut estre ignorant
de la querelle : car bien scet se du fait
est coulpable ou non/ &amp; pource est
sa querelle meilleure au cas qu’il
ne se sente estre coulpable/ mais se
a son escient se parjure trop est pire
sa cause que de l’appellant qui verité
cuide dire. Pource en greigneur
sceurté d’avoir juste querelle/
l’appellant doibt jurer sans plus
qu’il tient fermement que l’autre
luy ait occis son pere dont il l’appelle/
&amp; par ainsy sera sa querelle meilleure/
si doibt dire devant le prince
la cause pour quoy il est meu/ la
maniere &amp; le cas/ &amp; le prince sur ce
doibt estre saige et advisé par les
circonstances se ce peut estre vray
Car se ledit criesme eust esté fait
le jour devant pres du boys/ &amp; cellui
qui en seroit accusé povoit prouver
que ledit jour eust esté bien loingz
de la ou toute la journee autrepart/
ne deveroit point donner
de foy a tel appellant de la chose qui
impossible seroit/ si doibt bien adviser
que la querelle soit juste ains
qu’il l’accepte/ et non pas ouyr tous
appellans par frivoles folz mouvemens/
folles oppinions &amp; cuidiers/
car moult en est de sy pou
saiges qui se vouldroient ad ce
follement exposer sans nulle cause
ou a pou d’occasion et leur sembleroit
fait tresglorieux/ parce que
petit ont de consideration/ si n’est
pitié quant a ceulx en prent mal
mais a ceulx de leur partie est compassion
qu’ilz convient qu’ilz se deffendent/
ou s’ilz ne se deffendoient
l’usaige d’armes leur courroit sur
et donneroit blasme et deshonneur
voire selon l’oppinion des jeunes
et non sages en ce cas.</p>

<p>Et je te
demande se l’appellant et l’appellé
voulzissent combatre es plains
champs ou en l’absence du prince
suffiroit il/ Je dy que non/ car c’est
cas dont la congnoissance luy appartient
et en doibt juger/ duquel
leur vouloir ne peut faire providence/
ains fault que ledit seigneur
ou celluy qui commis y est Aussy
ceulx qui garder les doivent soient
presens et que chascun d’eulx soit
en sceureté de toute autre personne/
ne homme du monde n’y doibt
parler sur peine d’en estre grandement
pugni/ se ce n’est par le commandement
du seigneur qui doit
juger en la fin lequel des deux eust
vaincu ou vainqueur.</p>

<div class="chapter"></div>

<h3 id="l4c11" title="xi. Se ung champion perde ses armes se on luy doibt rendre">Cy
devise s’il advient que
l’un des champions perde en
soy combatant aucune de ses
armes soit espee ou autre baston
se par droit on luy deveroit
rendre et lequel doibt envaÿr
l’autre.<br>
Item se le roy
pardonnoit au vaincu se l’autre
luy pourroit demander ses
despens.<br>
Et s’il est ainsy que
ung homme soit trouvé a tort
accusé &amp; appellé de combatre
que on doit faire de cellui qui
l’accuse.
<span class="fl">xi<sup>e</sup>. chapitre</span></h3>


<p>Je demande maistre s’il escheoit
entre deux combateurs
en champ cloz que l’un rompist
l’espee de l’autre ou la jecte hors de
la closture/ car je tiens bien qu’ilz
facent du pis qu’ilz pevent suppose
que celluy n’ait hache dague
maillet ne autre baston pour soy
deffendre se par raison on luy donneroit
nouvel baston de deffence
Car puis qu’il est en la maniere
que tu l’as dit/ c’est assavoir que les
armes de deffence sont en figure
de tesmoings dont on se aide en
plaidoierie/ sembleroit que on leur
deust rendre derechief ou livrer
harnoys si qu’ilz le requierent/ car
se pour prouver mon intention avoie
produit aucuns tesmoings
posons que ceulx la me faillissent par
mort ou autrement/ si en puis je
bien produire d’aultres assez s’ilz
ne sont pour mauvais accusez.
Pourquoy doncques se icelluy
champion n’a peu par son baston
ou autre harnoys son intention
prouver n’en peut il ravoir ung
autre.</p>

<p>Bel amy a dire voir selon
raison de tel droit qu’il y compte/
y a regard au juge de telz chose
juger/ car grant differences y a
se l’espee cheoit legierement d’aventure
hors de la main/ ou se l’autre
la lui tolloit brisoit ou jectoit hors
ou se par sa follie la perdoit/ mais
se son espee rompoit d’aventure par
les coups qu’il mesmes en donneroit
et non pas par l’effort de son
adversaire et plus n’eust harnois
pour soy deffendre/ &amp; que par celle
maniere fust/ sans faulte/ aucuns
maistres dient que on luy feroit
tort/ qui autre ne luy bailleroit/
mais trop pou adviendroit que
homme entrast en champ sans estre
garny de plus de ung baston
ou que tous les perdist/ si se peut
ayder de l’autre quant l’un est sailly.</p>

<p>Or sire et s’il advient que le
premier jour le juge ne puisse congnoistre
lequel est vaincu/ sont
ilz tenuz de retourner l’endemain
Je te respons certainement que ouy
s’il est en leur puissance/ &amp; que a
oultrage aient emprins a combatre/
au cas que autre condition n’y
auroit esté mise/ si n’en pourroit
estre absoubz ne quitte jusques a
ce que l’un soit vaincu/ quoy qu’il
demeure/ reservé que le prince commandast
le contraire ou que eulx
mesmes s’accordassent par le commandement
du seigneur/ car aultrement
ne le pourroient ilz faire
puys que en champ sont entrés
mais le prince en doibt estre piteux
et avoir mercy de ses deux
hommes qui en peril sont de perdre
ame corps et honneur.</p>

<p>Dy
moy encore maistre lequel des deux
doit premierement ferir quant ilz
sont en champ/ car je n’ay pas oublyé
ce que cy dessus as dit que ceste
bataille tient en partie/ nature
de plaidoierie par quoy il semble
que l’appellant doibt premier tenir
son baston/ &amp; ferir/ car en plaidoierie
celluy qui est acteur donne premier
sa demande &amp; apres respond
le deffendeur.</p>

<p>Amy combien que
tes raisons soient consonantes. neantmoins
en ce cas y convient faire
par autre voye que plait ne se
gouverne/ car la est exploicté par
parolles/ &amp; icy par voye de fait/
&amp; pource/ la ou homme est en peril
de mort ne doibt pas attendre le
premier coup/ car tel pourroit il estre
sy grant &amp; si pesant que tart
viendroit a soy deffendre/ comment
n’a pas doncques assez encommencé
l’appellant quant son gaige a
donné et appellé l’autre de combatre/
et se en jugement l’acteur donne
premier sa demande ce n’est que
par parolles/ dont il est grant marche
ou par ung pou d’escrit. Sy
n’est ce pas si perilleux comme seroit
ung coup de hache ou de lance
Et puis qu’ilz sont enclos &amp; on
leur escrive faictes vos devoirs/
ne scet pas bien chascun ce qu’il a
a faire/ &amp; pource te dy que selon toute
raison en tel cas/ soit par raison
barat ou aultre subtil engin cautelle
force appertise ou autrement
puis que la sont/ celluy qui est appellé
peut ferir premier s’il a loisir
et en tous cas peut prendre l’avantaige
s’il peut ou scet/ mais vray
est qu’il doibt attendre premier que
l’autre se parte de sa place ung pas
ou deux ou face semblant de venir
vers lui.</p>

<p>Item derechief te fais
aultre demande. Je prens que le
roy qui voit deux champions ainsy
combatre ait pitié de celluy qui
voit sur le point de desconfiture/
fait arrester par le cry de son connestable.
Neantmoins le mieulx
combatant requiert au roy qu’il luy
face justice &amp; juge le droit pour lui
Le roy respond je te juge l’onneur
de la bataille/ mais je pardonne a
l’autre/ car c’est mon plaisir/ cestui
requiert ses despens/ les doibt il
avoir/ car il sembleroit que non/
pource que le roy ne luy a pas condemné
et qu’il n’a pas aussy confessé
le fait comme vaincu.</p>

<p>Je te
respons que s’il estot convaincu du
tout &amp; le roy luy pardonnast le delict/
laquelle chose est en sa puissance/
sil ne peut il pourtant faire tort
a partie/ laquelle a bon droit les
requiert mais s’il est dit. Ho/ qui est
a dire cessez ains qu’il en soit du
tout attaint et vaincu/ il n’y est pas
tenu/ car quoy que le roy me fait
crier/ quant le pis a de la bataille
sil n’a il pas encore confessé la chose
en quoy gist la droicte victoire
au vainqueur/ c’est assavoir quant
a l’autre fera confesser le droit qu’il
a/ &amp; aussy y pourroit encore avoir
esperance que aucun coup pourroit
estre lancé qui occiroit celluy
qui le meilleur cuide avoir/ sicomme
on a veu aucunesfoys/ que celluy
qui dessoubz attaindoit l’autre
en lançant de dague ou d’espee
qu’il l’occioit/ car de fait de bataille
quoy qu’il en semble ne peut estre
bonnement jugé jusques en la fin.</p>

<p>Et maistre s’il advenoit que il
fust trouvé que aucun en tel cas
eust accusé a tort ung autre ou de
murdre ou de crisme que deveroit
il estre fait de l’accusant.</p>

<p>Sans
faulte nos maistres determinent
que on en deveroit faire pareille pugnition
comme le cas en donnoit
que on deust faire de l’autre s’il en
eust esté attaint.</p>

<div class="chapter"></div>

<h3 id="l4c12" title="xii. De juger pour un mesme cas apres champ de bataille">Cy
demande se ung homme
estoit pugni en champ de bataille
d’aucun meffait se justice
a plus que veoir sur luy d’icelle
cause.
<span class="fl">xii<sup>e</sup>. cha.</span></h3>


<p>Et derechief je te demande
se ung homme qui appelle
ung aultre en champ de bataille
pour luy prouver par son corps
qu’il est faulz parjure/ &amp; la pugnition
selon le cas advient que de ce
mesmes fait il est appellé &amp; poursuivy
de justice/ doibt cest homme estre
pugny plus de une foys de
ung mesmes cas/ car il ne sembleroit
pas que juste chose fust ne dieu
ne le veult ne saincte escripture
ne si accorde que pour ung peché
on doive estre condemné deux
foys.</p>

<p>Bel amy ad ce te respondray
quoy que les excusations que
tu dis fussent assez bonnes/ &amp; mesmement
assez d’autres pour l’omme
accusé/ l’autre partie pourroit
respondre nous sommes en court
de droit escript/ par lequel doibt
estre congneu et jugié des cas qui
requierent pugnition/ mais comme
gaige de bataille ne soit approuvé
de nul droit escript/ par lequel
supposé que par celle voye a
esté corrigé n’est pas pourtant pugnition/
car justice n’y a pas veu
et n’y eut autre chose au regard de
droit que ainsy que se ung pere avoit
batu son enfant pour cause
d’aucun delict/ qu’il auroit fait/ ne
suffiroit pourtant a justice ne a pugnir
ne le lairoit. Si t’en diray selon
le voir de ces deux altercations
Sachez de vray que se la journee
eust esté sy longuement differee de
la bataille d’entre l’accusant &amp; l’accusé/
que le cas fust venu en ces entrefaictes
a congnoissance de justice.
Je te dy bien que non obstant ce
l’entreprinse de ladicte bataille juste
l’en peut pugnir comme se ce fust
chose prouvee/ mais se tu me demandoies
se apres la pugnition seroit
tenu de tenir la tournee du
champ. Je te responderoye que non
Car quel droit pourroit il avoir
de soy deffendre de ce dont il est convaincu/
mais s’il estoit ainsy que le
prince ou celluy qui estoit garde
du champ l’eust pugny de ce meffait
ou qu’il luy eust remys &amp; pardonné
ce meffait fust par jurement
ou autre/ certes tant est grande
l’auctorité des princes qui ceste coustume
ont approuvee de prouver
par bataille par pugnir les a tant
par celle voye que pugni soit une
foys sans plus ne les princes &amp; seigneurs
ne souffriroient pas aucunement
requerir leurs sentences.</p>

<p>Maistre s’il ne t’ennuye que tant
t’enquiers sur ceste matiere me dis
encore ung mot a ce propos.</p>

<p>Ung chevalier accuse ung autre
en l’appellant en champ de bataille
et puis s’en repent. se peut il
depporter de l’appellation a son
voulloir : &amp; que plus n’en soit de ce
qu’il a dit/ car sembleroit que voirement
s’en peust deporter de l’apporter :
veu que se ung homme accuse
ung autre ou en mesditz par
couroux ou chaleur il s’en peut bien
repentir et depporter s’il veult
si qu’il me semble.</p>

<p>Amy a ce je te
respons que se ung gentil homme
appelle d’aucune adventure de gaige
ung autre gentil homme pour
quoy que ce soit en l’absence de son
seigneur ou du connestable ou d’autre
juge competent &amp; apres s’en repent
parce que par adventure estoit tresmal
informé ou en tresgrant ire ou
merancolie ou apres boire Ceste
chose se doibt assez legierement remettre
en maniere que a l’autre doit
suffire sans le poursuivir de l’appellation
Car nul ne doibt estre
de ce trop malgratieux ne trop aigre
comme ce soit chose merveilleusement
dangereuse quelque bon droit
que on ait veu aussy que l’autre
soit assez tenté de soy repentir &amp; refroider
de la bataille/ de laquelle
fol mouvement a bien monstré qu’il
n’estoit pas saige/ car trop est grant
honte de soy alleguer en parolle tellement
que apres s’en conviengne
desdire. Neantmoins il vault trop
mieulx soy repentir de la folie ainçoys
que on l’execute que d’entrer
au champ/ a mauvaise querelle/
Ne se n’est pas vice de soy repentir
du mal mais c’est pechié &amp; folie
de l’entreprendre et parfaire/ mais
en cas que les parolles seroient tant
avant allees que devant le prince
ou connestable ou aultre propre
a le recepvoir auroit jecté son gaige
repentir ne s’en pourroit sans
la voulenté du prince et l’assentement
de partie laquelle pourroit
par raison demander admende/
Car au propos que cy devant t’ay
dit que champ de bataille retrait
a plaidoierie sy est ce gage en figure
d’une plainte que on donneroit
en jugement. Apres laquelle icelluy
qui la donne luy faut poursuivir
la plaidoierie se les parties ne
se accordent/ mais bien est vray
que puys que ledit appellant s’en
repent le prince doibt estre large
de pardonner aux repentans/ car
ainsy le veult dieu.</p>

<div class="chapter"></div>

<h3 id="l4c13" title="xiii. De quoy le prince doibt avoir regard ains qu’il juge champ de bataille">Cy
devise les choses en
quoy le roy ou prince doibt avoir
regard/ ains qu’il juge
champ de bataille Et comment
on doibt donner conseil
a ceulx qui combatre se doivent.
<span class="fl">xiii<sup>e</sup>. chapitre.</span></h3>


<p>Des batailles en champ cloz
dont tu m’as devisé te dyray
qui a present sont en usage en
plusieurs pays et ont par long
temps esté par tout le monde tellement
que par longue coustume
de les avoir souffertes nonobstant
la deffence du decret et du droit canon
si que tu dis sont tournees sicomme
en loy ce me semble que forte
chose doit estre aux princes de
bien determiner et juger le cas que
telles batailles requierent/ car il
n’est pas doubte que les seigneurs
desirent et veullent que droit soit
fait a ung chascun Et pour celle
cause requierent et seuffrent telle
bataille faire/ affin que les cas obscurs
&amp; mussez soient attains.</p>

<p>Amy chier vray est ta parolle
sans faulte et pource en affermant
ce que tu dis que telle bataille en
soit le jugement moult perilleux
me plaist la doctrine et enseignement
des nobles/ a laquelle
fin tu laboures en cestuy livre de
mettre sans plus &amp; desclairer aucunes
rigles a tenir sur ceste matiere.</p>

<p>La premiere rigle soit que
nul prince seculier affin qu’il ne
faille tant soit prudent &amp; sage quelque
bon conseil de sages chevaliers
qu’il ait ne doibt juger champ
de bataille/ quelque bon conseil qu’il
ait aussi de seculiers se ce n’est par
le regard des saiges legistes pour
ce que de tous cas qui advenir pevent
mieulx en sauront determiner
que autres gens/ car se leur enseigne
leur science/ si est a eulx desclarer
des cas se c’est bon ou mal
a faire se c’est chose reprouvee ou permise/
ou se ung cas a previlege devant
ung autre/ &amp; qu’il soit vray
que telz gens quant expers sont
en sachent mieulx determiner que
autres l’octroye la loy civille/ laquelle
dit que les advocas sont protecteurs
&amp; gouverneurs d’humain
lignage.</p>

<p>Encore y a autres raisons
par quoy affiert a eulx en determiner
devant tous aultres/ c’est
pource que chevaliers et seculiers
autres gentilz hommes sont plus
legierement meuz a juger armez
que autres gens qui ne sont que
clercs/ &amp; leur vient de ung estatut
qu’ilz ont en eulx qui reputeront
ung homme deshonnoré se tantost
ne accepte le gaige de celluy qui
le donne qui est une oppinion mute
sans nul regard de raison quant
a ce sauve leur reverence/ car moins
deveroit estre honnoré celluy
qui donneroit/ ou accepteroit le gaige
pour pou d’occasion ou pour fol
ou nice/ incontinent que celluy qui
le refuseroit/ car sans faulte pas
n’est deshonneur/ ains est le contraire
de non consentir et reffuser folle
entreprinse voire par especial de
perdre si chier chastel comme est l’ame
avecques le corps/ &amp; pourroit
dire l’assailly/ mon amy se tu as
voulenté de combatre si te combas
a par toy/ car quant est a moy
je ne vueil pas estre a ta follie participant.</p>

<p>La seconde rigle que
le prince garder y doit est de quoy
ung gentil homme acceptast le
gaige de ung aultre/ qui paradventure
sera meu contre luy par
aucun malice/ par chaleur par quelque
faveur/ par oultrecuidance orgueilleuse
pour l’autre cuider suppediter
pour mieulx valoir ou par
quelque aultre mouvement sans
raison.</p>

<p>Le prince ou quelq’un son
lieutenant doibt sur ce estre advisé
meurement de bien entendre la matiere
de l’appellant et le bien noter
Car aucuns en y a qui veullent
coulourer droit sur falace de parler
&amp; si folz sont qu’ilz cuident tromper
dieu/ mais ce leur vient sur le chief
Avec ce doibt bien considerer quelle
est la cause qui le meut &amp; quelle
chose met sur a l’autre/ &amp; s’il est ainsi
que le prince ait entendu que ce
soit pour cause de debte Il doibt
demander a l’appellant pourquoy
la debte luy est deue/ en quel païs
&amp; en quel lieu la debte fut faicte
s’il a de ce lettre ne tesmoing &amp; se
fait fut sy secretement que ame
n’y fust/ se point d’escrit y a ou aultre
seelle/ &amp; s’il advient que apperceu
soit que aucun pou d’apparence
de preuve y ait/ ou quelque couleur/
par quoy jurement de droit
y puisse congnoistre/ la doibt la
cause commettre Car en tel cas homme
ne pourroit par droit soustenir
que avoir y deust bataille.</p>

<p>La tierce rigle est que le prince
doibt faire proposer l’appellant la
cause et action qu’il a contre l’autre/
&amp; aussy que le deffendeur soit
ouy present son conseil ou soient
si que dit est les clers legistes/ &amp;
la doibt estre bien veu lequel a
juste cause/ &amp; que chascun en die
son oppinion. Apres laquelle chose
s’il est ainsy que trouvé soit que
la guerre soit esmute par orgueil
follie ou presumption/ comme de
dire Je vueil prouver mon corps
contre le sien en champ jusques a
oultrance/ pour honneur acquerre
et pour l’amour de ma dame ou
que plus belle est que la sienne/ et
telles manieres de follie/ tantost
doibt estre deboutee ceste chose et
non ouye et deffendre que plus n’en
soit parlé &amp; encores te dy je/ que
pour parolles quelconques tant
soient injurieuses se dictes sont en
fureur ou chaleur par suspicion ou
merencolie/ si que celluy contre qui
ont esté/ s’en vueille combatre/ n’y
doibt pas avoir de bataille : si non
que celluy qui dictes les a les voulzist
tousjours maintenir et combatre
en celle querelle qu’il fust ainsi
comme il auroit dit : a laquelle
chose se ainsy advenoit encores se
deveroit on pener de amoderer l’un
et l’autre que bataille ne se feist nullement
si que dit est ne doibt estre
emprinse faicte ne jugee se trop grant
cause n’y a/ ains deffendue et destournee
tout le plus tost que on
peut.</p>

<p>Mais s’il est ainsy d’aucune
adventure que le cas soit grant
sicomme de traïson de meurdre d’efforcement
d’avoir bouté feu ou d’autre
grant chose/ que l’appellant ne
puist prouver ne monstrer fors par
la preuve de son corps et que le deffendant
ne se puisse nullement excuser
que coulpe n’y ait/ a dont sy
que dit est par le regard et consentement
de tout le conseil doibt le
prince juger la bataille selon ce que
la loy du cas le requiert/ lequel est
tel que tantost jugié sera quoy que
plusieurs soient orgueilleux qu’ilz
ne se fient si non en la force de leurs
corps/ &amp; ne font compte de dieu ne
de son aide/ y doibt avoir aucuns
saiges preudommes ad ce commis
qui monstrer leur doibt le grant
peril d’ame et de corps ou ilz se sont
mis/ et que bien se advisent et confessent
a saiges confesseurs/ &amp; en
bon estat se mettent/ si appellent
dieu/ car encore leur en sera besoing
Et ainsy admonnestent chascun
a par soy bien et saigement leur conseil
a part/ leur dient comment telle
chose est pesant : ou il convient
mourir ou estre deshonnoré/ sy se
advise que tart ne viengne au repentir/
&amp; toutes telles choses banies/
a ame et corps sache chascun
conseil dire au scien et loyaument
admonnester ne point ne le laisse
jusques a la fin de la chose ou il a
mestier d’estre bien conseillé mesmement
es tours d’armes qui en
telz cas sont convenables tant a
assaillir comme en deffence/ et pour
ce faire se c’est assavoir pour y conseiller
d’une partie/ et l’autre leur
doibvent estre baillez chevaliers
expers et sages en tel art et science.</p>

<div class="chapter"></div>

<h3 id="l4c14" title="xiiii. Se bataille se peut faire a jour de feste">Cy
demande se bataille
peut faire selon droit a jour
de feste/ et se on tient en droit
que homme en armes se puisse
sauver/ et se clercs pevent
ne doibvent de droit aller en
bataille ne excerser armes.
<span class="fl">xiiii<sup>e</sup>. chapitre.</span></h3>


<p>Maistre or me dy se aucune
bataille soit generalle
ou especiale se peut faire selon droit
a jour de feste/ car il seroit advis
que non veu que les festes sont faictes
et ordonnees pour dieu servir
Si n’est pas combatre l’un contre
l’autre oeuvre ne service aplicqué
a dieu.</p>

<p>Sans nulle faulte amy
ad ce propos tu trouveras en
l’ancien testament comment de dieu
estoit permis aux enfans d’israel
que a quelque heure de jour
que on venist sur eulx qu’ilz se deffendissent
et yssissent hors pour donner
la bataille/ pource te dy/ que
en cas de necessité on peut bien a
jour de feste faire bataille/ c’est assavoir
que au cas qu’il fust assailly/
mais sans faute de emprendre
journee de bataille a jour de feste
n’appartient pas quoy que au jourd’uy
soient christiens de sy foyble
foy et pou de reverence aient en dieu
et aux saints que compte n’en
font gens d’armes/ mais que leur
advantaige voient de chevaucher
escheller ou escarmoucher &amp; piller
aussy au vendredi benoist ou au
jour de pasques que en autre temps
laquelle chose ne se doit nullement
faire se grant necessité n’en contraint
ou que grant bien de la commune
utilité soit.</p>

<p>Je te demande maistre
se nous devons tenir que ung
homme d’armes se puisse sauver
en excersant office d’armes/ car tresgrant
doubte y pourroit avoir veu
les maulx que necessairement convient
que on y face/ &amp; aussy que qui
meurt en voulenté de grever son
voisin ne va pas en bonne voye
si me semble que tel est le desir de
gens d’armes qui vont en guerre
contre les ennemys lesquelz dieu
veut que on aime/ &amp; dont qui y
meurt comment pourroit il estre
sauvé.</p>

<p>Amy sur ce en bref te respondray
par troys conclusions.</p>

<p>La premiere que sans faire doute
selon que declaire le decret/ le chevalier
ou homme d’armes qui meurt
en bataille contre les mescreans
pour l’exsaucement de la foy de nostre
seigneur jesucrist : mais que de
ses pechez soit repentans/ il s’en va
ainsy que martir tout droit en paradis.</p>

<p>La seconde que se ung
homme d’armes meurt en juste bataille
pour aider au droit ou que
ce soit pour la juste deffence de la
contree &amp; pour le bien publicque ou
que ce soit pour garder les franchises
ou bonnes coustumes du lieu se autre
pesché ne l’empesche/ son ame
n’en est pas agrevee/ ains y a grant
merite et peut estre tel le cas et la
querelle qu’il s’en va droit en paradis/
et est determiné que cellui bien
meurt qui expose sa vie pour deffendre
justice le droit de son prince
et la contree/ &amp; le peuple/ qui est
chose moult meritoire.</p>

<p>La iii<sup>e</sup>.
est au contraire/ c’est assavoir que
se ung homme meurt en bataille
en laquelle fust contre sa conscience/
c’est assavoir qu’il pensast que la
querelle fust mauvaise &amp; pour tollir
et usurper droit d’aultruy dont
il ne lui en chaille/ mais que tollir
peust piller ou gaigner ses sauldees/
sans faulte se tel homme n’a loisir
de avoir grant repentance en
la fin nous ne pourrions presumer
qu’il fust en voye de sauvement/ sy
se advisent bien tous ceulx qui s’i
mettent/ car ame et corps exposent
en grant peril se en faulses querelles
soustenir se habandonnent. En
ce doivent singulierement avoir
regard sauldoiers estranges/ et est
moult contre ceulx ausquelz il ne
chault de la querelle/ mais que bien
paiés soient de leurs gaiges/ &amp;
que bien puissent piller/ mais telz
gens font trop pis et moins sont
a excuser que ceulx a qui il convient
estre soit droit ou tort soubz peine
de perdre leurs fiefz et terres avec
leur naturel ou souverain seigneur/
combien qu’ilz doivent se leur
seigneur a tort mettre peine a destourner
et eschever la guerre.</p>

<p>Je te prie dy moy se clercs pevent
ne doivent sans mesprendre aller
en bataille. Je te dy voirement
que de ce font nos docteurs plusieurs
questions et selon l’oppinion
d’aucuns aller pevent en armes
deffensives et non pas envaÿes/
c’est assavoir qu’ilz pevent deffendre/
et non pas envaÿr/ &amp; aultres
dient qu’il ne leur loist saillir hors
de leur lieu pour quelconque cas
mais seulement leur est permise la
deffence de la cité ou forteresse ou
ilz sont/ soit aux murs ou aux fenestres
a pierres et telz bastons que
avoir pevent sans traire de fer/ et
autres dient que de toutes armes
pevent user en cas de deffence sans
attendre que envaÿs soient/ car aucunesfois
pour sauver son corps
fault offendre et non pas attendre
que on soit offencé/ car telle pourroit
estre l’actende que on viendroit
a tart pour y remedier.</p>

<p>Autres
oppinions tiennent que en mandement
de pape lequel est souverain
sur tout le clergié ilz pevent
faire l’un et l’autre/ &amp; autres dient
que les clers &amp; les evesques qui juridictions
de terre et de justice tiennent
des princes sicomme du roy
de france tiennent plusieurs prelatz
leur temporel sont tenuz d’aller
en guerre avecques leur seigneur
s’il le veult/ &amp; par especial les pers
prelatz de france lesquelz pevent
bien dire aux gens d’armes qu’ilz
prengnent et emprisonnent/ mais
qu’ilz tuent non/ car irreguliers seroient/
mais nullement ne leur appartient
ferir homme ne a combatre
si non qu’on voulzist ferir sur
eulx/ car il n’est evesque ne prelat
qui deffendre justement ne se peust
en cas que premier envahy seroit
sans ce que inregulier fust &amp; mesmement
s’il occioit/ mais a dire que
armés soient gens d’eglise en bataille
pour ferir mesmement en champ
n’est point de droit.</p>

<div class="chapter"></div>

<h3 id="l4c15" title="xv. Se chascun peut prendre armoierye a son plaisir">Cy
commence a parler de
fait de armoierye se chascun
peut prendre telz armes qu’il
luy plaist.
<span class="fl">xv. c</span></h3>


<p>Maistre sans faulte je voy
&amp; congnoys que ton savoir
est en bien souldre proprement
toutes questions que me pourroit
estre l’importunité de mon ignorance/
&amp; comme assez doibt suffire sans
toy plus travailler ce que declaré
m’as de droit d’armes s’il te plaist
encore ung mot pour moy faire
sage d’aucune chose assez deppendans
des precedentes/ c’est assavoir
de droit d’armes/ apres lesquelles
demandes que trop ne t’ennuye je
te prendray fin en con[cluant
mon livre. C’est que tu
me dies du fait des] devises d’armes
banieres et penonceaux que
seigneurs ont acoustumé de porter
&amp; faire paindre en leurs paremens
se chascun les peut prendre &amp; porter
a son vouloir.</p>

<p>Amy chier de
ses armes qui premierement furent
trouvees par noblesse/ affin que
en bataille chascun noble homme
fust recongneu par ses armes
troys differences y a/ dont les unes
furent faictes et ordonnees des le
temps ancien pour l’estat des dignités
et non pas de leur personne
ne de leur lignage/ sicomme est le
signe de l’aigle/ lequel est deputé
pour la dignité imperial Si ne le
doibt nul porter s’il n’est empereur.</p>

<p>Item semblablement y a autres
armes qui sont d’office/ sicomme
nous dirons les capitoliers de thoulouse/
lesquelz durant leur office
portent unes propres armes ad ce
deputees es choses qui a office appartiennent.
Semblablement les
consulz de monpellier/ mesmement
se assemblee on faisoit en la ville
ces propres armes d’office porteroient/
&amp; se autres prenoient/ on les
reprendroit &amp; ne leur seroit souffert
Et semblablement en divers lieux
sont propres armes.</p>

<p>Item la
seconde difference d’armes est de celles
qui purement viennent par succession
de linage aux roys ducs
contes et aultres seigneurs plus
petis sicomme est l’ermine pour le
duc de bretaigne/ la croix d’argent
au duc de savoye et ainsy des aultres
seigneurs Et de ceulx par
especial ne deveroit nulz prendre
les armes/ &amp; encores peux tu veoir
que on congnoist tousjours le
chief de la seigneurie ad ce qu’il porte
les plaines armes sans difference
&amp; que ceulx qui sont du lignaige
tous aultres gentilz hommes/ sy
te dy bien que de droit &amp; raison nul
ne se doibt embatre de riens prendre
sur armes de gentilz hommez
ne porter choses semblables ne mesmement
gentil homme sur l’autre
s’il n’est ainsy que de ancienneté puisse
monstrer qu’elles aient esté a
ses predecesseurs/ ou que aucun seigneur
eust donne bende/ quartier
ou aucune partie de ses armes a
luy ou a ses bons predicesseurs/
car par ainsy les pourroit il bien
porter sans ce que le linage y peust
contredire/ car a aucuns barons
chevaliers et gentilz hommes ont
esté donnees les armes qu’ilz portent
d’ancienneté ou les differences
qui y sont par aucuns princes
ou grans seigneurs/ si ne doibvent
estre prinses par nul autre si que dit
est/ mais bien est vray que s’ilz avoient
ou veoient que ung homme
estrange venist en place qui
portast les mesmes armes &amp; toutes
pareilles d’aucun gentil homme
de france ou d’autre part/ que
d’ancienneté semblablement eussent
porté ses predecesseurs/ il ne
feroit tort a personne ne riens ne
luy en pourroit estre demandé.</p>

<p>Item la iii.<sup>e</sup> difference est des
armes que chascun jour sont trouvees
a voulenté sicomme il advient
aucunesfoys que fortune eslieve
les hommes a son plaisir si que
les bien petis montent en hault
estat/ &amp; aucunefoys advient par
la suffisance des personnes ou en
armes science sagesse ou conseil
ou par autre vertu avoir en soy que
hommes se font diversement/ si n’est
pas mal employé a ceulx qui le vallent
par noblesse de vertu/ &amp; adonc
quant ceulx se voient en estat monter
prennent armes a leur voulenté
&amp; de tel devise qu’il leur plaist
dont les aucuns se fondent sur leurs
surnoms/ sicomme ung homme
qui aura nom pierre maillart prendra
les mailletz/ &amp; ainsy diversement/
ou d’autre devise se mieux
leur plaist/ &amp; puis les hoirs qui de
luy descendront porteront a tousjours
icelles/ et par celle voye prennent
premierement armes.</p>

<div class="chapter"></div>

<h3 id="l4c16" title="xvi. En quelle maniere on peut calenger les armes">Cy
devise en quelle maniere
ung gentil homme peut
calenger les armes de ung autre
<span class="fl">xvi<sup>e</sup>. cha.</span></h3>


<p>Or me dy que je l’entende je
prens que mon pere ait prins
son plaisir en ces armes/ une biche
de gueulles a troys estoilles par
dessus/ et ung autre homme qui
riens n’appartient a mon pere eust
prins les pareilles les peut il doncques
par droit porter sans contredit.</p>

<p>Je te respons que sur ce debat
font les maistres des loix celle
question/ que se ung homme ou
linage avoit prins unes nouvelles
armes puys que plublicquement
les auroit portees/ &amp; il advenist que
ung autre homme de la ville ou
mesmement du païs dont il seroit
les voulzist prendre ou que depuis
les eust prinses n’est pas raison qu’il
les porte/ ains doibvent demourer
au premier ne le seigneur du
lieu ne le doibt suffrir se complaincte
en estoit faite/ car telles armez
furent trouvés pour la difference
ains seroit confusion/ &amp; il appartient
au premier et a sa justice de
pas souffrir a ses subgetz que l’un
face tort ne honte a l’autre et prendre
armes que ung aultre auroit
ja prinses sembleroit sicomme ung
despris fait par despit ou despris
pour commencer contencion &amp; riote
l’un sur l’autre.</p>

<p>Maistre or me
respons de ung aultre debat qui
assez pourroit advenir. Ung gentil
homme allemant vient a paris
pour servir le roy et estre de sa
court Auquel lieu treuve ung autre
gentil homme qui porte les propres
armes de son lignage De
laquelle chose l’allemant lui veut
calenger/ mais le françoys respond
qu’il ne les a pas trouvees/ ains les
portoient anciennement ses predicesseurs/
l’allemant dit que plus
est ancien son linage &amp; pource luy
doivent demourer &amp; que plus est
pourtant que le françoys le contredit
&amp; nye Il respond que en ceste querelle
se combatra/ &amp; de fait gecte
son gaige devant le roy sy te demande
s’il a bonne cause et se par droit
d’armes le roy y doit juger bataille.</p>

<p>En bonne foy que bataille
pour celle occasion y soit jugee ne
accorderoit nul droit/ evidente en
est la raison/ car quel dommaige
ne deshonneur peut venir a L’alemant
se ung françoys qui n’est pas
du pays dont il est/ &amp; ne sont soubz
ung mesme seigneur ne de une terre
porte armes aux siennes semblables.
Puis que mesmement sont siennes
d’ancienneté/ pour quoy les luy
peut il calenger ne sa longue possession
empescher/ certes de ce ne
appartient juger bataille ne aultre
droit fors que chascun se tiengne
en son vouloir. Je ne dy pas
que s’il advenoit que pour faulcement
dissimuler ung chevalier ou
ung homme d’armes de france ou
d’aultre part/ que homme fust de
tresmauvaise vie et prensist les
armes de ung chevalier allemant
avec lesquelles fist les mauvaistés
Ledit allemant n’auroit pas mauvaise
cause de les luy calenger ains
seroit sa querelle juste et bonne/ mais
autre bataille ne seroit a juger contre
ce mauvais homme si non les
fourches car il ne seroit pas droit
que ung homme se meist en peril contre
ung mauvais homme qui evidamment
seroit de mauvaise vie/
&amp; pour cestuy barat d’autruy armes
prendre pourroit on estre pugny
par droit en plusieurs manieres/
car se ung sauldoier de simple
linage alemant ou d’autre part
venoit en france es guerres du roy
pour estre prins et retenu a gaiges
&amp; portast les armes d’aucun ancien
linage de son païs duquel selon
la renommee eussent acoustumé d’estre
tresbonnes gens d’armes/ et
pour plus estre honnoré et d’avoir
meilleur gaige et greigneur estat
les eust prinses/ n’est pas doubte
que se telle chose venoit a congnoissance
et le lignage s’en reclamast
de tort il en seroit pugni par droit
&amp; aussy qui contreferoit la marque
d’un autre/ car se telle chose estoit
soufferte se pourroient faire infiniz
debatz et baratz.</p>

<div class="chapter"></div>

<h3 id="l4c17" title="xvii. Des couleurs plus nobles d’armoyerie">Des
armes et penonceaux
et des couleurs plus nobles
d’armoyerie.
<span class="fl">xvii<sup>e</sup>. cha.</span></h3>


<p>Mais pource que en ceste matiere
entrez sommes et que ramentu
me as les banieres &amp; armez
des grans seigneurs/ te diray des
couleurs que on y repute les plus
haultes &amp; les plus riches/ car difference
y a de noblesse pour la representation
qu’elles font selon nature.
Les maistres de loy d’armes
treuvent que couleur d’or est la plus
riche/ &amp; la raison est pource que l’or
en sa nature est cler &amp; luisant/ vertueux
&amp; confortant tellement que
les maistres de phisique le donnent
pour souverain confort a l’omme
debilité pres de mort/ &amp; avec ce represente
le soleil qui est tresnoble lumiere/
car la loy dit qu’il n’est chose
plus noble que clarté. Et pour
ceste excellence disoit l’escripture
que le juste et la saincte personne resemble
l’or &amp; le soleil &amp; pource que l’or
en sa proprieté est comparé au soleil
en plusieurs choses ordonnerent
les anciennes loix que homme
ne portast or si non les princes si est
doncques or la plus noble.</p>

<p>Item
la seconde couleur est pourpre que
nous disons vermeil ou rouge et
represente le feu/ si est le feu plus
luisant en son corps apres le soleil
&amp; le plus noble de tous les quatre
elemens/ pour laquelle noblesse semblablement
ordonnerent les loix
que on ne portast vermeil si non les
souverains seigneurs.</p>

<p>Item
la tierce noble couleur est Azur/
laquelle pour sa figure represente
l’air/ lequel apres le feu est le plus noble
des elemens/ car il est en son
corps subtil et penetratif et habille
a recevoir les influences.</p>

<p>Item
la iiii<sup>e</sup>. couleur est le blanc que on
dit en armoyerie argent/ laquelle
couleur de blanc est la plus noble
de celles qui cy apres s’ensuivent/ car
plus est prochain des corps luisans
&amp; avec ce signifie pureté &amp; innocence/
&amp; dit l’escripture que les vestemens
de nostre seigneur apparoient
aux appostres blancs comme noix.
Et ceste couleur de blanc represente
l’eaue/ laquelle apres luy est
la plus noble.</p>

<p>Item l’autre couleur
est noir que on dit en armoyerie
sable qui represente la terre et
signifie doleur/ car plus s’eslonge
de clarté que ne font les autres/ &amp;
pource fut trouvé que en signe de
douleur noirs habis appartenissent
aux dolans si est la plus basse et
la plus humble qui soit/ &amp; pource
fut ordonné que religieux s’en vestissent.</p>

<p>Item l’autre couleur d’armoierie
est vert qu’on dit sinople
qui signifie bois/ champs/ &amp; prez.
Et pource qu’elle n’est pas comptee
des quatre ellemens est reputee la
moindre/ &amp; d’icelles six couleurs
sont differencees toutes armes et
banieres par diverses divises prinses
par haultesse des le temps tresancien.</p>

<div class="chapter"></div>
<h2 class="nobreak" title="Explicit">&nbsp;</h2>

<p><span lang="la" xml:lang="la">Explicit</span> le livre de droit d’armes
subtilité &amp; cautelle ad ce servans selon
Vegece de l’art de chevalerie.
Imprimé le xxvi<sup>e</sup>. jour de Juing
Mil. CCCC. quatre vings
&amp; huit/ par Anthoine verard Libraire
demourant a Paris sur le
pont nostre dame a l’ymage sainct
Jehan l’evangeliste ou au palaiz
empres la chapelle ou on chante la
messe de messeigneurs les presidens.</p>

<div class="c"><img src="images/illu5.jpg" alt="Marque d’imprimeur"></div>
<div class="flex">
<div class="poetry">
<div class="verse i6">JESUS</div>
<div class="verse">Pour provocquier ta grant misericorde</div>
<div class="verse">De tous pecheurs faire grace et pardon</div>
<div class="verse">Anthoine Verard humblement te recorde</div>
<div class="verse">Ce qu’il a il tient de toi par don.</div>
</div>

</div>
<div class="chapter"></div>
<h2 class="nobreak" title="Les douze vertus que ung noble homme doibt avoir">&nbsp;</h2>

<p>Icy sont declairees les douze
vertus que ung noble homme et
de noble couraige doibt avoir en
son cueur/ et en sa memoire et en
user.</p>


<div class="flex">
<div class="poetry">
<div class="verse">Vous yssus de noble maison</div>
<div class="verse">Et de gentil sang successeurs</div>
<div class="verse">Tant de vertus que de raison</div>
<div class="verse">Devez estre vrays possesseurs</div>
<div class="verse">De vos parfaitz predicesseurs</div>
<div class="verse">Avez le nom et heritaige</div>
<div class="verse">Mais douze vertus qui sont seurs</div>
<div class="verse">Font seulement noble couraige.</div>

<div class="verse stanza">Ceulx qui gentilz nommer se veullent</div>
<div class="verse">Et nobles dire et maintenir</div>
<div class="verse">Et pour nobles tenir se veullent</div>
<div class="verse">Douze vertus doivent tenir</div>
<div class="verse">Cest abregé leur administre</div>
<div class="verse">S’ilz les veullent entretenir</div>
<div class="verse">Et de leur cueur faire registre.</div>

<div class="verse stanza c large">Noblesse.</div>

<div class="verse stanza">La vertu premiere est noblesse</div>
<div class="verse">Car le noble doibt estre extrait</div>
<div class="verse">De noble sang de gentillesse</div>
<div class="verse">Dont son nom et ses armes trait</div>
<div class="verse">Garde soy de faire faulz trait</div>
<div class="verse">Mais ce monstre filz legitisme</div>
<div class="verse">Et soit son cueur en vif pourtrait</div>
<div class="verse">De nobles meurs et bon regime.</div>

<div class="verse stanza c large">Foy.</div>

<div class="verse stanza">Par cas pareil doibt avoir foy</div>
<div class="verse">Tout noble homme premierement</div>
<div class="verse">Envers dieu le souverain roy</div>
<div class="verse">A l’eglise pareillement</div>
<div class="verse">Et a son prince entierement.</div>
<div class="verse">La doit garder sans quelque offence</div>
<div class="verse">Qui sa foy faulce ou son serment</div>
<div class="verse">Du tout pert honneur &amp; credence.</div>

<div class="verse stanza c large">Leaulté.</div>

<div class="verse stanza">Tiercement ensuyt leaulté</div>
<div class="verse">Que le noble doibt possesser</div>
<div class="verse">Comme la leur de sa bonté</div>
<div class="verse">En son cueur la doibt entasser</div>
<div class="verse">Pour nul cas ne la doit faulser</div>
<div class="verse">Soit vers son espouse ou sa dame</div>
<div class="verse">Car mieux vaut leal trespasser</div>
<div class="verse">Que desleal vivre en blasme.</div>

<div class="verse stanza c large">Honneur.</div>

<div class="verse stanza">Sur honneur doibt estre fondé</div>
<div class="verse">Du noble le desir finable</div>
<div class="verse">Qui veult estre recommandé</div>
<div class="verse">En tous ses faitz soit honnorable</div>
<div class="verse">Il ait la bouche veritable</div>
<div class="verse">Et cueur assiz plus hault que roche</div>
<div class="verse">Ainsy pourra estre semblable</div>
<div class="verse">Aux parfais qui sont sans reproche.</div>

<div class="verse stanza c large">Droicture.</div>

<div class="verse stanza">Apres honneur ensuyt droicture</div>
<div class="verse">Qui le noble fait obliger</div>
<div class="verse">A garder toute creature</div>
<div class="verse">En droit. et le mal corriger</div>
<div class="verse">Ses armes ne doibt encharger</div>
<div class="verse">S’il n’a bonne et juste querelle</div>
<div class="verse">Et ne doibt croire de legier</div>
<div class="verse">Mais partie ouye sans cautelle.</div>

<div class="verse stanza c large">Prouesse.</div>

<div class="verse stanza">Prouesse est la haulte vertu</div>
<div class="verse">Qui en cueur de noble recline</div>
<div class="verse">Son nom est mort et abatu</div>
<div class="verse">Se prouesse en luy ne domine</div>
<div class="verse">Preux et vaillans s’y determine</div>
<div class="verse">Pour louenge &amp; renom acquerre</div>
<div class="verse">Ou aultrement il n’est pas digne</div>
<div class="verse">De tenir seigneurie ne terre.</div>

<div class="verse stanza c large">Amour.</div>

<div class="verse stanza">Amour est la vertu feable</div>
<div class="verse">Qui au noble fait dieu amer</div>
<div class="verse">Reffuge doulz &amp; amiable/</div>
<div class="verse">Se doibt le noble a tous clamer</div>
<div class="verse">Faire se doibt aussy amer/</div>
<div class="verse">D’amour conduit et de franchise</div>
<div class="verse">En gardant par terre &amp; par mer</div>
<div class="verse">Vesves orphenins et l’eglise.</div>

<div class="verse stanza c large">Courtoisie.</div>

<div class="verse stanza">Courtoisie est la vertu noble</div>
<div class="verse">Qui le noble peut decorer</div>
<div class="verse">C’est ung des beaulx fruitz du vignoble</div>
<div class="verse">Que gentil cueur peut savourer</div>
<div class="verse">Il doibt contendre &amp; labourer</div>
<div class="verse">D’estre doulz et d’umble vouloir</div>
<div class="verse">Si se pourront en luy mirer</div>
<div class="verse">Tous et toutes pour mieulx valoir.</div>

<div class="verse stanza c large">Diligence.</div>

<div class="verse stanza">Diligence acquiert par son gré</div>
<div class="verse">Prouesse et honneur largement</div>
<div class="verse">Et met le noble en hault degré</div>
<div class="verse">S’il le veult croire seulement</div>
<div class="verse">Attaindre ne peut franchement</div>
<div class="verse">Les autres vertus l’exellence</div>
<div class="verse">Qui premier n’a le fondement</div>
<div class="verse">Et le moyen de diligence.</div>

<div class="verse stanza c large">Necteté.</div>

<div class="verse stanza">Cueur gentil qui a honneur chache</div>
<div class="verse">Doibt avoir necteté entiere</div>
<div class="verse">Car on veult que une seule tache</div>
<div class="verse">Deffait la robe tant soit chiere</div>
<div class="verse">En faitz en ditz et en maniere</div>
<div class="verse">Necteté la doibt esclarchir</div>
<div class="verse">C’est des haulx biens la tresoriere</div>
<div class="verse">Qui les nobles peut enrichir.</div>

<div class="verse stanza c large">Largesse.</div>

<div class="verse stanza">En noble cueur et gratieux</div>
<div class="verse">Doibt estre largesse comprinse</div>
<div class="verse">Car ung cueur avaricieux</div>
<div class="verse">Ne fera ja de haulte emprinse</div>
<div class="verse">Qui est large chascun le prise</div>
<div class="verse">Bien est servy et tant amé</div>
<div class="verse">Que par sa largesse bien prise</div>
<div class="verse">Il est haultement renommé.</div>

<div class="verse stanza c large">Sobresse.</div>

<div class="verse stanza">Sobresse fait l’arriere garde</div>
<div class="verse">Dont le noble homme est capitaine</div>
<div class="verse">Affin que ses vertus bien garde</div>
<div class="verse">En bonté dont n’ait gloire vaine</div>
<div class="verse">Ne dye parolle villaine</div>
<div class="verse">Et de pres se garde en tout lieu</div>
<div class="verse">Car ja n’aura vertu haultaine</div>
<div class="verse">Qui de son ventre fait son dieu.</div>

<div class="verse stanza">Noble homme pas ne fourligne</div>
<div class="verse">Aime mieux honneur que peccune</div>
<div class="verse">Considere ta noble ligne</div>
<div class="verse">De ces vertus aime chascune</div>
<div class="verse">Et d’icelle n’oublie aucune</div>
<div class="verse">Car d’une çainture sont çaintes</div>
<div class="verse">Qui pert la lumiere de l’une</div>
<div class="verse">Toutes les aultres sont estaintes.</div>

<div class="verse stanza">Estudie es nobles histoires</div>
<div class="verse">Des preuz des loyaulz des parfaiz</div>
<div class="verse">De leurs honnorables memoires</div>
<div class="verse">Peuz valoir en ditz et en faiz</div>
<div class="verse">Se tu portes le pareil faiz</div>
<div class="verse">A tes successeurs pourra plaire</div>
<div class="verse">Et leur seras se ainsi le faiz</div>
<div class="verse">Droicturier patron d’exemplaire.</div>
</div>

</div>

<p class="gap">Cy sont les vii. vertus
que en noblesse doibt avoir
Et par especial es
princes.</p>

<div class="chapter"></div>
<div class="trnote">
<h2 class="nobreak">NOTE DU TRANSCRIPTEUR</h2>


<p>L’orthographe, la ponctuation et l’usage des majuscules sont conformes à
l’original. On a cependant résolu les abréviations par signes
conventionnels (par exemple cõe pour comme), différencié u/v et i/j, et
ajouté cédilles, apostrophes et accents. Les pieds de mouche (¶) ont été
convertis en alinéas. On a suppléé à l’absence de point en fin de
paragraphe.</p>

<p>Seules ont été corrigées les erreurs manifestement imputables au
typographe (confusion entre lettres semblables, doublons, etc.).
A certains endroits où la lecture ne semblait pas fluide, on s’est
appuyé sur le manuscrit ms. 10476 de la Bibliothèque royale de Bruxelles
pour ajouter quelques lettres ou mots manquants, signalés entre
crochets.</p>

<p class="ebook">Les titres présents dans la table des matières
intégrée au livre électronique ont été abrégés pour le confort
d’utilisation et ne figurent pas dans l’original.</p>

</div>

<div style='text-align:center'>*** END OF THE PROJECT GUTENBERG EBOOK 74141 ***</div>
</body>
</html>

